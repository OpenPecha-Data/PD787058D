#$ ༄༅། །དེ་ལྟར་འདུལ་བྱེད་འཇིག་རྟེན་གྱི་སྒྲོན་མེ་ཇི་ལྟར་སྣང་བའི་ཚུལ་ལེགས་པར་བཤད་ནས། སྟོན་པ་དེའི་བསྟན་པ་དམ་པའི་ཆོས་ཀྱི་རྣམ་པར་གཞག་པ་རིམ་པར་ཕྱེ་བ་སྟེ་གནས་གསུམ་པ་ལ་༼ཨེ༨༨བ༽སྐབས་བཞི། དམ་པའི་ཆོས་ངོས་བཟུང་བ། ལུང་གི་ཆོས་འཁོར་བྱེ་བྲག་ཏུ་དབྱེ་བ། བཀའི་བསྡུ་བ་འབྱུང་ཚུལ། ཞར་བྱུང་བསྟན་པའི་གནས་ཚད་བཅས་པ། སྔ་འགྱུར་རྙིང་མའི་བབས་ལུགས་བྱེ་བྲག་ཏུ་བཤད་པའོ། །དང་པོ་ལ་གཉིས། བཤད་བྱ་ངོས་བཟུང་བས་མཚམས་སྦྱར། དེའི་དོན་རྒྱས་པར་བཤད་པའོ། །དང་པོ་ནི། 

ལྷ་མིའི་བླ་མས་གདུལ་བྱ་འདུལ་བ་ཡི། །ཆོ་འཕྲུལ་གཙོ་བོ་ཆོས་ཀྱི་འཁོར་ལོ་སྟེ། ། སངས་རྒྱས་བཅོམ་ལྡན་འདས་ལྷ་དང་མི་ལ་སོགས་པ་འགྲོ་བ་ཐམས་ཅད་ཀྱི་བླ་མར་གྱུར་པ་དེས་འདུལ་བྱ་འདུལ་ཐབས་ཀྱི་ཆོ་འཕྲུལ་བསམ་གྱིས་མི་ཁྱབ་པ་བསྟན་པ་ཐམས་ཅད་འདུལ་བ་རྣམ་པ་བཞིའི་ཁོངས་སུ་འདུ་ཞིང༌། །དེ་ཐམས་ཅད་ཀྱི་ནང་ནས་མཆོག་གམ་གཙོ་བོར་གྱུར་པ་ནི་དམ་པའི་ཆོས་ཀྱི་འཁོར་ལོ་བསྐོར་བ་ཉིད་ཡིན་པས་རྒྱས་པར་བཤད་པར་བྱ་སྟེ་ཞེས་ལྷག་བཅས་ཀྱི་སྒྲས་མཚམས་སྦྱར་བའོ། ། གཉིས་པ་ལ་གསུམ། ངོ་བོ། ངེས་ཚིག །དབྱེ་བའོ། །དང་པོ་ནི། ངོ་བོ་སྒྲིབ་པའི་གཉེན་པོ་རྣམ་དཀར་ཕྱོགས། ། དམ་པའི་ཆོས་ཀྱི་ངོ་བོ་ནི་ཇི་སྐད་དུ། སྡུག་བསྔལ་དག་ནི་ཐམས་ཅད་དང༌། །སྒྲིབ་ཀུན་སེལ་བྱེད་དམ་པའི་ཆོས། །ཞེས་པ་ལྟར། གང་ལ་ཚུལ་བཞིན་དམིགས་ན་ལུས་ཅན་རྣམས་ཀྱི་སྒྲིབ་པ་ཟད་པའི་གཉེན་པོ་རྣམ་དཀར་ཕྱོགས་སུ་གྱུར་པའི་ཡོན་ཏན་ཞིག་སྟེ། མཚན་གཞི་ནི། འགོག་ལམ་གྱིས་བསྡུས་པའི་ཟག་མེད་ཀྱི་ཆོས་རྣམས་དང་ཚད་ལྡན་གྱི་བཀའ་བསྟན་བཅོས་རྣམས་ཡིན་ཞིང༌། དེའང་སྔ་མ་ནི་བརྗོད་བྱ་དང༌། ཕྱི་མ་ནི་རྗོད་བྱེད་ཀྱི་ཚུལ་གྱིས་སོ། ། གཉིས་པ་ནི། ངེས་ཚིག་ངྷརྨའི་སྒྲ་ལས་དོན་བཅུ་འཛིན། ། ཆོས་ཞེས་བྱ་བའི་ངེས་ཚིག་ནི་ལེགས་སྦྱར་གྱི་སྐད་དུ། ཌུདྷྲྀཉ྄་འཛིན་པའི་བྱིངས་ལས་བསྒྲུབས་པའི་ངྷརྨ་ཞེས་བྱ་བའི་སྒྲ་ལས་དོན་བཅུ་འཛིན་པའམ། དེ་དག་ལ་འཇུག་སྟེ། འདོད་འཇོ་ལས། ཐམས་ཅད་འཛིན་པས་ན་ངྷརྨ་སྟེ་ཆོས་སོ། །ཞེས་བཤད་དོ། །དོན་བཅུ་ནི་རྣམ་བཤད་རིགས་པ་ལས། ཆོས་ནི་ཤེས་བྱ་ལམ་དང་ནི། །༼ཨེ༨༩ན༽མྱ་ངན་འདས་དང་ཡིད་ཀྱི་ཡུལ། །བསོད་ནམས་ཚེ་དང་གསུང་རབ་དང༌། །འབྱུང་འགྱུར་ངེས་དང་ཆོས་ལུགས་ལའོ། །ཞེས་འབྱུང་བ་ལྟར་ཆོས་ཀྱི་སྒྲ་ཤེས་བྱ་ལ་འཇུག་པ་ནི་དཔེར་ན་མདོ་ལས། ཆོས་གང་ལ་ལ་འདུས་བྱས་སམ། འདུས་མ་བྱས་སམ། ཞེས་དང༌། ཆོས་རྣམས་ཐམས་ཅད་དེ་འདྲར་ཤེས་པར་གྱིས། །ཞེས་པ་ལ་སོགས་པ་ལྟ་བུའོ། །ལམ་ལ་འཇུག་པ་ནི།

དགེ་སློང་དག་ལོག་པའི་ལྟ་བ་ནི་ཆོས་མ་ཡིན་ལ་ཡང་དག་པའི་ལྟ་བ་ནི་ཆོས་ཡིན་ནོ། །ཞེས་པ་ལྟ་བུ་དང༌། མྱང་འདས་ལ་འཇུག་པ་ཆོས་ལ་སྐྱབས་སུ་སོང་བ། ཞེས་པ་ལྟ་བུ། ཡིད་ཀྱི་ཡུལ་ལ་འཇུག་པ་ཆོས་ཀྱི་སྐྱེ་མཆེད། ཅེས་པ་ལྟ་བུ། བསོད་ནམས་ལ་འཇུག་པ། བཙུན་མོའི་འཁོར་དང་ཞོན་ནུ་མ་རྣམས་དང་ལྷན་ཅིག་ཏུ་ཆོས་སྤྱོད། ཅེས་པ་ལྟ་བུ། ཚེ་ལ་འཇུག་པ། བྱིས་པ་ནི་མཐོང་བའི་ཆོས་གཅེས་པར་འཛིན་པ་ཡིན། ཅེས་པ་ལྟ་བུ། གསུང་རབ་ལ་འཇུག་པ། དགེ་སློང་ཆོས་ཞེས་པ་ནི། འདི་ལྟ་སྟེ། མདོའི་སྡེ་དང༌། དབྱངས་ཀྱིས་བསྙད་པའི་སྡེ་དང༌། ཞེས་པ་ལྟ་བུ། འབྱུང་འགྱུར་ལ་འཇུག་པ། འདུ་བྱེད་ཀྱི་རྫས་རྣམས་ནི་དེའི་ཆོས་སོ། །ཞེས་དང༌། ང་ཡང་འཆི་བའི་ཆོས་དང་འཆི་བའི་ཆོས་ཉིད་ལས་མ་འདས་སོ། །ཞེས་པ་ལྟ་བུ། ངེས་པ་ལ་འཇུག་པ། དགེ་སློང་གི་ཆོས་བཞི་ཞེས་དང༌། དགེ་སློང་དག་སྲོག་གཅོད་པ་ནི་ཆོས་མ་ཡིན་ལ། སྲོག་གཅོད་པ་སྤང་བ་ནི་ཆོས་ཡིན་ནོ། །ཞེས་སོགས་འབྱུང་བ་ལྟ་བུ། ལུགས་ལ་འཇུག་པ། ཡུལ་ཆོས་དང་རིག་ཆོས་ལྟ་བུ་རྣམས་སོ། །དེ་དག་འཛིན་པའི་སྒྲ་དོན་དང་ཇི་ལྟར་འབྲེལ་སྙམ་ན། ཤེས་བྱ་རྣམས་ཀྱིས་ནི་རང་དང་སྤྱིའི་མཚན་ཉིད་འཛིན་པ་སྟེ། དཔེར་ན་ས་ནི་སྲ་བའོ། །ཆུ་ནི་གཤེར་བའོ། །མེ་ནི་ཚ་བའོ། །རླུང་ནི་ཡང་ཞིང་གཡོ་བའོ། །ཞེས་པ་ལྟ་བུ་རང་མཚན་དང༌། འདུས་བྱས་ཐམས་ཅད་ནི་མི་རྟག་པའོ། །ཟག་བཅས་ཐམས་ཅད་ནི་སྡུག་བསྔལ་བའོ། །ཆོས་ཐམས་ཅད་ནི་༼ཨེ༨༩བ༽བདག་མེད་པའོ། །མྱ་ངན་ལས་འདས་པ་ནི་ཞི་བའོ། །ཞེས་པ་ལྟ་བུ་སྤྱི་མཚན་འཛིན་པ་དང༌། ལམ་དང་མྱང་འདས་ཀྱིས་ནི་འཁོར་བར་ལྟུང་བ་ལས་འཛིན་པ་དང༌། ཡིད་ཡུལ་གྱིས་ནི་ཡིད་འཛིན་པ་དང༌། བསོད་ནམས་ཀྱིས་ངན་འགྲོར་ལྟུང་བ་ལས་འཛིན་པ་དང༌། ཚེའམ་སྲོག་གིས་ནི་ལུས་སམ་རིས་མཐུན་འཛིན་པ་དང༌། གསུང་རབ་ཀྱིས་ནི་དོན་ཕྱིན་ཅི་མ་ལོག་པར་འཛིན་པ་དང༌། འབྱུང་འགྱུར་གྱིས་འབྱུང་རྒྱུའི་ཆོས་དེ་འཛིན་པ་དང༌།

ངེས་པས་ངེས་པར་བྱ་བའི་གཞི་འཛིན་པ་དང༌། ལུགས་ཀྱིས་ནི་རང་དང་མཚུངས་པའི་སྤྱོད་པ་འཛིན་པ་དང༌། རིག་པས་ནི་འཁྲུལ་པའི་ཕྱོགས་ལས་འཛིན་པ་ལྟ་བུར་རིགས་པས་དཔག་པར་བྱའོ། ། གསུམ་པ་ལ་གཉིས། དབྱེ་གཞི་དང༌། དབྱེ་བ་དངོས་སོ། །དང་པོ་ནི། དེ་ལས་འགོག་ལམ་གྱིས་བསྡུས་དམ་པའི་ཆོས། ། བཤད་མ་ཐག་པ་དེ་དག་རྣམས་ལས་སྐབས་འདིར་བསྟན་པར་བྱ་བ་ནི། འགོག་པ་དང་ལམ་གྱི་བདེན་པས་བསྡུས་པའི་དམ་པའི་ཆོས་ཉིད་ཡིན་ལ། མཚན་དེ་ལྡན་གྱི་རྒྱུ་མཚན་ཀྱང༌། ཆོས་ཐམས་ཅད་ཀྱི་མཆོག་ཡིན་པས་སམ། དམ་པ་ཞེས་བྱ་བ་རྫོགས་པའི་སངས་རྒྱས། ཆོས་ནི་དེས་བསྟན་པ་ཡིན་པས་སམ། ཡང་ན་སྐྱེས་བུ་དམ་པ་རྣམས་ཀྱིས་སྤྱད་པར་བྱ་བའི་ཆོས་ཡིན་པའི་ཕྱིར་དེ་སྐད་ཅེས་བྱའོ། ། གཉིས་པ་ལ་གཉིས། མདོར་བསྟན། རྒྱས་བཤད་དོ། །དང་པོ་ནི། དབྱེ་ན་བརྗོད་བྱ་རྟོགས་པ་རྗོད་བྱེད་ལུང༌། ། ཞེས་པའོ། །གཉིས་པ་ལ་གཉིས། བརྗོད་བྱ་རྟོགས་པ་དང༌། རྗོད་བྱེད་ལུང་ངོ༌། །དང་པོ་ནི། རྟོགས་པའི་དམ་ཆོས་འགོག་ལམ་བདེན་པ་སྟེ། །འཕགས་བཞིའི་ཐུགས་རྒྱུད་གང་ཞིག་བྲལ་བ་དང༌། ། གང་གིས་བྲལ་བྱེད་གཉེན་པོའི་རང་བཞིན་ཉིད། ། དེ་ལ་རྟོགས་པ་དམ་པའི་ཆོས་ལའང་རྣམ་པ་གཉིས་ཏེ་འགོག་པ་དང་ལམ་གྱི་བདེན་པའོ། །དང་པོ་ནི། རྣམ་པར་རྟོག་པས་མ་བརྟག་ཅིང་བརྗོད་པའི་ཡུལ་ལས་འདས་པས་འཕགས་པ་ཁོ་ནས་མཁྱེན་པའི་ཕྱིར་བསམ་དུ་མེད་༼ཨེ༩༠ན༽པ་དང༌། རང་བཞིན་གྱིས་ཞི་བའི་ཕྱིར་གཉིས་སུ་མེད་པ་དང༌། གཟུང་འཛིན་གྱིས་སྤྲོས་པས་དབེན་པས་རྟོག་པ་མེད་པ་སྟེ་མཚན་ཉིད་གསུམ་ལྡན་འཕགས་བཞིའི་ཐུགས་རྒྱུད་ཀྱི་གཉེན་པོས་སྤང་བྱ་སྤངས་པ་གང་ཞིག་ཆགས་པ་བྲལ་བ་དོན་དམ་པའི་བདེན་པའི་ངོ་བོ་རྟོགས་པའི་སྟོབས་ཀྱིས་ཐོབ་པ་ཡིན་ལ། གཉིས་པ་ནི། ཉི་མའི་དཀྱིལ་འཁོར་རང་བཞིན་གྱིས་དག་ཅིང་འོད་གསལ་ལ་མུན་པའི་གཉེན་པོར་གྱུར་པ་བཞིན་དུ་ཉེས་པའི་དྲི་མ་དག་ཅིང་ཡོན་ཏན་གྱི་འོད་གསལ་ལ་སྒྲིབ་པ་དང་ཉོན་མོངས་པའི་གཉེན་པོར་གྱུར་པ་སྟེ་མཚན་ཉིད་སུམ་ལྡན་ཟག་མེད་ཀྱི་ཡེ་ཤེས་འཁོར་དང་བཅས་པ་གང་གིས་ཆགས་པ་དང་བྲལ་བར་བྱེད་པ་ཀུན་རྫོབ་གཉེན་པོའི་རང་བཞིན་ཉིད་དེ།

རྒྱུད་བླ་མ་ལས། བསམ་མེད་གཉིས་མེད་རྟོག་མེད་པ། །དག་གསལ་གཉེན་པོའི་ཕྱོགས་ཉིད་ཀྱིས། །གང་ཞིག་གང་གིས་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། །ཆགས་བྲལ་ཉིད་ནི་འགོག་པ་དང༌། །ལམ་གྱི་བདེན་པ་དག་གིས་བསྡུས། །གོ་རིམ་ཇི་བཞིན་དེ་དག་ཀྱང༌། །ཡོན་ཏན་གསུམ་གསུམ་གྱིས་རིག་བྱ། །བརྟག་མིན་ཕྱིར་དང་བརྗོད་མིན་ཕྱིར། །འཕགས་པས་མཁྱེན་ཕྱིར་བསམ་མེད་ཉིད། །ཞི་ཉིད་གཉིས་མེད་རྟོག་མེད་དེ། །དག་སོགས་གསུམ་ནི་ཉི་བཞིན་ནོ། །ཞེས་པ་ལྟར་རོ། ། གཉིས་པ་རྗོད་བྱེད་ལུང་བཤད་པ་ལ་གཉིས། མདོར་བསྡུས་ཏེ་བསྟན་པ་དང༌། དེ་ཉིད་རྒྱས་པར་བཤད་པའོ། །དང་པོ་ནི། ལུང་ནི་ངོ་བོའི་སྒོ་ནས་རྣམ་པ་བཅུས། །ལེགས་གསུངས་བཀའ་དང་དགོངས་འགྲེལ་བསྟན་བཅོས་གཉིས། ། དེ་ལ་ལུང་གི་དམ་པའི་ཆོས་ཀྱང་ངོ་བོའི་སྒོ་ནས་དབྱེ་ན་རྣམ་པ་བཅུས་ལེགས་པར་གསུངས་པའི་བཀའ་དང༌། བཀའི་དགོངས་པ་འགྲེལ་བའི་བསྟན་བཅོས་གཉིས་ཏེ། ལྷའི་བུས་ཞུས་པའི་མདོ་ལས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། །ལེགས་པར་༼ཨེ༩༠བ༽གསུངས་དང་དེ་ཡི་དགོངས་འགྲེལ་བ། །ཞེས་གསུངས་སོ། །རྣམ་པ་བཅུ་ནི་རྣམ་བཤད་རིགས་པར། ཇི་ལྟར་ན་ལེགས་པར་གསུངས་པ་ཡིན་ཞེ་ན། རྣམ་པ་བཅུ་དག་གིས་ཏེ། ཡང་དག་པར་བསླང་བ་ཉིད་ཀྱིས་དང༌། དབང་དུ་མཛད་པ་ཉིད་ཀྱིས་དང༌། འཇུག་པ་ཉིད་ཀྱིས་དང༌། རབ་ཏུ་བསྟན་པ་ཉིད་ཀྱིས་དང༌། རབ་ཏུ་དབྱེ་བ་ཉིད་ཀྱིས་དང༌། རྟེན་ཉིད་ཀྱིས་དང༌། གོ་བར་མཛད་པ་ཉིད་ཀྱིས་དང༌། གདགས་པ་ཉིད་ཀྱིས་དང༌། དུས་ཉིད་ཀྱིས་དང༌། ཡོན་ཏན་ཡོངས་སུ་འཛིན་པ་ཉིད་ཀྱིས་སོ། །ཞེས་བསྟན་པ་སྟེ། དེའང་རིམ་པ་བཞིན་ཡང་དག་པར་མངོན་པར་རྫོགས་པར་སངས་རྒྱས་ནས་གསུངས་པའི་ཕྱིར་དང༌། སེམས་ཅན་ཐམས་ཅད་ཀྱི་དབང་དུ་མཛད་པའི་ཕྱིར་དང༌། རེས་འགའ་བ་མ་ཡིན་པར་རྒྱུན་དུ་གསུངས་པའི་ཕྱིར་དང༌། སློབ་དཔོན་གྱི་དཔེ་མཁྱུད་མི་མངའ་བའི་ཕྱིར་དང༌། སེམས་ཅན་གྱི་བསམ་པ་ཇི་ལྟ་བ་བཞིན་དུ་གསུངས་པའི་ཕྱིར་དང༌།

དབྱངས་ཀྱི་ཡན་ལག་ལྔ་དང་ལྡན་པར་གསུངས་པའི་ཕྱིར་དང༌། དབྱངས་གཅིག་གིས་འཇིག་རྟེན་མཐའ་ཡས་ཁྱབ་པར་མཛད་པའི་ཕྱིར་རམ། འཁོར་གྱི་དཀྱིལ་འཁོར་ཇི་སྙེད་པས་གོ་བར་མཛད་དེ་གསུངས་པའི་ཕྱིར་དང༌། མཐའ་གཉིས་སྤངས་པའི་ལམ་གསུངས་པའི་ཕྱིར་དང༌། གདུལ་བྱ་ཡོངས་སུ་སྨིན་པ་རྣམས་ལ་གསུངས་པའི་ཕྱིར་དང༌། ཡོན་ཏན་དྲུག་ཅུ་དང་ལྡན་པར་གསུངས་པའི་ཕྱིར་རོ། །དེ་ལ་དབྱངས་ཀྱི་ཡན་ལག་ལྔ་ནི། འབྲུག་སྒྲ་ལྟར་ཟབ་པ་དང༌། སྙན་ཅིང་འཇེབས་ལ་རྣར་སྙན་པ་དང༌། ཡིད་དུ་འོང་ཞིང་དགའ་བར་བྱེད་པ་དང༌། རྣམ་པར་གསལ་ཞིང་རྣམ་པར་རིག་པར་བྱེད་པ་དང༌། མཉན་པར་འོས་ཤིང་མི་མཐུན་པ་མེད་པ་རྣམས་སོ། །དེ་དག་ལ་རྒྱ་ཆེ་བ་ལ་སོགས་པའི་ཡོན་ཏན་ལྔ་ཡོད་པས། མཉན་པ་ལ་སོགས་པའི་བྱ་བ་ལྔ་བྱེད་དེ། ཇི་སྐད་དུ། སློབ་དཔོན་དབྱིག་གཉེན་གྱིས། ཡོན་ཏན་ལྔ་ནི་རྒྱ་ཆེན་དང༌། །སྙན་དང་རིག་༼ཨེ༩༡ན༽དོན་ལྡན་ཉིད་དང༌། །གཟུང་སླ་སྣ་ཚོགས་ཅི་འདོད་ཉིད། །འདི་དག་ལྔ་ཡི་ཡན་ལག་སྟེ། །མཉན་དང་རྣམ་པར་མི་གཡེང་དང༌། །རྣམ་གྲོལ་ཁོང་དུ་ཆུད་པ་དང༌། །སྨིན་པར་བྱེད་པ་ཡིན་ཏེ་དེས། །ཐུབ་ཆེན་གསུང་ནི་ཡན་ལག་ལྔ། །ཞེས་ལེགས་པར་བཤད་དོ། །གསུང་གི་ཡོན་ཏན་དྲུག་ཅུ་ནི། དེ་བཞིན་གཤེགས་པའི་གསང་བའི་མདོ་ལས་དྲུག་ཅུ་རྩ་གཉིས་སུ་འབྱུང་བ་ཐུབ་པ་དགོངས་རྒྱན་དུ་སོ་སོར་རྒྱས་པར་བཤད་པའི་སྡོམ་ནི། མཉན་འཇམ་ཡིད་འོང་ཡིད་འཐད་དག། །དྲི་མེད་གསལ་འཇེབས་མཉན་པར་འོས། །མི་ཚུགས་སྙན་འདུལ་མི་རྩུབ་དང༌། །མི་བརླང་རབ་དུལ་རྣ་བར་སྙན། །ལུས་སེམས་ཚིམ་དང་སྙིང་དགའ་བྱེད། །བདེ་སྐྱེད་ཡོངས་སུ་གདུང་བ་མེད། །ཤེས་བྱ་རིག་བྱ་རྣམ་པར་གསལ། །དགའ་བྱ་དགའ་འོས་ཀུན་ཤེས་གཞུག། །རྣམ་རིག་རིགས་འབྲེལ་ཟློས་སྐྱོན་མེད། །སེང་གེ་གླང་འབྲུག་ཀླུ་དབང་སྒྲ། །དྲི་ཟ་ཀ་ལ་པིངྐའི་དབྱངས། །ཚངས་དང་ཤང་ཤང་ཏེའུའི་སྒྲ། །སྒྲ་དང་དབྱངས་དང་གྲགས་པ་བཟུང༌། །ལྷ་དབང་རྔ་སྒྲ་མ་ཁེངས་པ། །མི་དམའ་སྒྲ་ཀུན་རྗེས་སུ་ཞུགས། །ཟུར་མ་ཆག་ཅིང་མ་ཚང་མེད། །མ་ཞུམ་མ་ཞན་ཁྱབ་དང་ཆུབ། །རྒྱུན་ཆགས་འབྲེལ་ཞིང་སྒྲ་ཀུན་རྫོགས། །དབང་པོ་ཚིམས་བྱེད་མ་སྨད་དང༌། །མི་འགྱུར་མ་བརྟབས་ཁོར་ཡུག་གྲགས།

རྣམ་པ་ཐམས་ཅད་མཆོག་དང་ལྡན། །ཅེས་སོ། ། གཉིས་པ་རྒྱས་པར་བཤད་པ་ལ་གཉིས། བཀའ་དང༌། བསྟན་བཅོས་སོ། །དང་པོ་ལ་གཉིས། ངོ་བོ་དང༌། དབྱེ་བའོ། །དང་པོ་ནི། བསླབ་པ་གསུམ་བརྗོད་ངག་ཚིག་དྲི་མ་མེད། །ཚད་མ་གསུམ་ལྡན་ཐོག་མཐའ་བར་དགེ་བ། ། ཞེས་པ་སྟེ། དེ་ལ་བཀའི་ངོ་བོ་ནི། བརྗོད་བྱ་བསླབ་པ་གསུམ་སྟོན། རྗོད་བྱེད་ངག་ཚིག་དྲི་མེད། སྒྲུབ་བྱེད་ཚད་མ་གསུམ་ལྡན། འབྲས་བུ་ཐོག་མཐའ་བར་དུ་དགེ་བ་ཅན་ཡིན་ཏེ། མགོན་པོ་བྱམས་པས། བསླབ་༼ཨེ༩༡བ༽པ་གསུམ་བརྗོད་ངག་ཚིག་དྲི་མ་མེད། །ཚད་མ་གསུམ་ལྡན་ཐོག་མཐའ་བར་དགེ་བ། །དེ་ནི་ཆེན་པོར་གསུངས་བ་རྒྱལ་བའི་བཀའ། །བཟློག་པ་གཞན་གྱི་གཞུང་དུ་ཤེས་པར་བྱ། །ཞེས་དང༌། འདུལ་བ་འོད་ལྡན་ལས། །བསླབ་པ་གསུམ་ནི་རབ་སྟོན་ཞིང༌། ཕྱག་རྒྱ་གསུམ་དང་ཡང་དག་ལྡན། །ཐོག་མ་བར་དང་མཐར་དགེ་བ། །སངས་རྒྱས་གསུང་དུ་མཁས་པས་རྟོགས། །ཞེས་གསུངས་པ་ལྟར་རོ། །འདིར་ཚད་མ་གསུམ་ནི། །མངོན་སུམ་རྗེས་དཔག་ལུང་ཚད་མའོ། །ཡང་ན་རྒྱུད་བླ་མ་ལས། །གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། །ཁམས་གསུམ་ཀུན་ནས་ཉོན་མོངས་སྤོང་བྱེད་གསུང༌། །ཞི་བའི་ཕན་ཡོན་སྟོན་པར་མཛད་པ་གང༌། །དེ་ནི་དྲང་སྲོང་གསུང་ཡིན་བཟློག་པ་གཞན། །ཞེས་པ་ལྟར། །བརྗོད་བྱ་དོན་ལྡན་གྱི་ཆོས་དང་ཉེ་བར་འབྲེལ་ཞིང༌། །བྱེད་ལས་ཁམས་གསུམ་གྱི་ཉོན་མོངས་སྤོང་བའི་ཐབས་སུ་གྱུར་བ། །འབྲས་བུ་མྱ་ངན་ལས་འདས་པ་ཞི་བའི་ཕྱོགས་སུ་གཞོལ་ཞིང་འབབ་པའི་ངག །བདག་རྐྱེན་གཙོ་བོར་རྫོགས་པའི་སངས་རྒྱས་ལ་བརྟེན་ནས་བྱུང་བའོ། །དེའང་ངེས་ཚིག་གི་དབང་དུ་བྱས་ན། སུ་བྷཱ་ཥི་ཏ། ཞེས་ལེགས་པར་གསུངས་པ་སྟེ། རྣམ་བཤད་རིགས་པར་དེ་ལ་ཕྱིན་ཅི་མ་ལོག་པར་ཡང་དག་པར་གསུངས་པའི་ཕྱིར་ལེགས་པར་གསུངས་པའོ། །ཞེས་སོ། །དེའི་དོན་ཡང་མདོ་ལས་དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ།

ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། ཞེས་གསུངས་པའི་ཚུལ་གྱིས་ཏེ། དེའང་སློབ་དཔོན་ཐོགས་མེད་ཀྱིས། ཐོག་མར་དགེ་བ་ནི་ཉན་པ་རྣམས་རབ་ཏུ་དགའ་བ་སྐྱེད་པའོ། །བར་དུ་དགེ་བ་ནི་རབ་ཏུ་སྦྱོར་བ་རྣམས་ཚེགས་ཆུང་ངུས་མཐའ་གཉིས་རྣམ་པར་སྤངས་པ་དབུ་མའི་ལམ་ལ་ཡང་དག་པར་བརྟེན་པའོ། །ཐ་མར་དགེ་བ་ནི་ཤིན་ཏུ་དྲི་མ་མེད་པ་དང༌། ཤིན་ཏུ་མཐར་ཕྱིན་པའི་ཕྱིར་དང༌། ཐམས་ཅད་༼ཨེ༩༢ན༽ལ་འདོད་ཆགས་དང་བྲལ་བ་དང༌། ཤིན་ཏུ་འདོད་ཆགས་བྲལ་བའི་མཐར་གྱུར་བའི་ཕྱིར་རོ། །དོན་བཟང་པོ་ནི་ཕན་པ་དང་བདེ་བ་དང་ལྡན་པའི་ཕྱིར་རོ། །ཚིག་འབྲུ་བཟང་པོ་ནི་མིང་གི་ཚོགས་ལ་སོགས་པར་ལེགས་པར་སྦྱར་བ་དང༌། ཚིག་ཏུ་འདོན་པ་ཟུར་ཕྱིན་པ་དང་ལྡན་པའོ། །མ་འདྲེས་པ་ནི་འདི་ལས་ཕྱི་རོལ་པ་རྣམས་དང་ཐུན་མོང་མ་ཡིན་པའོ། །ཡོངས་སུ་རྫོགས་པ་ནི་ཚད་མེད་པའི་ཕྱིར་ཐམས་ཅད་ཀྱི་མཆོག་ཏུ་བྱུང་བའོ། །ཡོངས་སུ་དག་པ་ནི་རང་བཞིན་རྣམ་པར་གྲོལ་བའོ། །ཡོངས་སུ་བྱང་བ་ནི་རྒྱུད་རྣམ་པར་གྲོལ་བའོ། །ཞེས་སོ། ། གཉིས་པ་ལ་བཞི། བདག་རྐྱེན་གྱི་སྒོ་ནས་དབྱེ་བ། བརྗོད་བྱའི་སྒོ་ནས་དབྱེ་བ། རྗོད་བྱེད་ཀྱི་སྒོ་ནས་དབྱེ་བ། དབང་པོའི་རིམ་པས་དབྱེ་བའོ། །དེ་ལ་དང་པོ་ནི། བདག་རྐྱེན་སངས་རྒྱས་ཞལ་ནས་གསུངས་པ་དང༌། །སྐུ་གསུང་ཐུགས་བྱིན་བརླབས་དང་རྗེས་གནང་ངོ༌། ། དེ་བཞིན་གཤེགས་པའི་གསུང་རབ་ལ་དབྱེ་སྒོ་མང་ཡང་གསུང་བ་པོ་བདག་པོའི་རྐྱེན་གྱི་སྒོ་ནས་དབྱེ་ན་གསུམ། ཞལ་ནས་གསུངས་པའི་བཀའ་དང༌། བྱིན་གྱིས་བརླབས་པའི་བཀའ་དང༌། རྗེས་སུ་གནང་བའི་བཀའོ། །དང་པོ་ནི། མདོ་སྡུད་པ་ལྟ་བུ་བཅོམ་ལྡན་འདས་ཉིད་ཀྱིས་དཔལ་གྱི་མགུར་ནས་གསུངས་པའི་ཚུལ་བསྟན་པ་དང༌། གཉིས་པ་ནི། སྐུ་གསུང་ཐུགས་ཀྱི་བྱིན་གྱིས་བརླབས་པ་གསུམ་དུ་སློབ་དཔོན་སེང་གེ་བཟང་པོས་བཤད་དེ། དེའང་སྐུས་བྱིན་གྱིས་བརླབས་པའི་བཀའ་རྡོ་རྗེ་སྙིང་པོའི་སྤྱི་བོར་ཕྱག་བཞག་ནས་བྱིན་གྱིས་བརླབས་པས།

མདོ་སྡེ་ས་བཅུ་པ་འཆད་པའི་སྤོབས་པ་སྐྱེས་ནས། རྣམ་པར་གྲོལ་བའི་ཟླ་བས་དྲིས་པ་ལྟ་བུའོ། །གསུང་གིས་བྱིན་གྱིས་བརླབས་པའི་བཀའ་ནི་འཇམ་དཔལ་ལ་མ་སྐྱེས་དགྲའི་འགྱོད་པ་སོལ་ཅིག་ཅེས་བཀའ་སྩལ་པས། འཇམ་དཔལ་གྱིས་མ་སྐྱེས་དགྲའི་འགྱོད་པ་བསལ་བའི་མདོ་བྱུང་བ་ལྟ་བུའོ། །ཐུགས་ཀྱིས་བྱིན་གྱིས་བརླབས་པའི་བཀའ་ནི་བཅོམ་ལྡན་འདས་ཟབ་མོ་སྣང་བའི་ཏིང་ངེ་འཛིན་ལ་བཞུགས་ནས། ཤཱ་རིའི་༼ཨེ༩༢བ༽བུ་དང་སྤྱན་རས་གཟིགས་ལ་བྱིན་གྱིས་བརླབས་པས། ཤེས་རབ་སྙིང་པོ་གསུངས་པ་ལྟ་བུའོ། །གཞན་ཡང་ཡོན་ཏན་དང་ཕྲིན་ལས་ལྷུན་གྱིས་གྲུབ་པའི་བྱིན་རླབས་འོད་ཟེར་བཀྱེ་བ་ལས་དེ་བཞིན་གཤེགས་པའི་སྐུ་སྣང་ནས་ཆོས་སྟོན་པ་འབུམ་གྱི་གླེང་གཞི་ལས་བཤད་པ་ལྟ་བུ་དང༌། རི་དང༌། ཤིང་དང༌། བྱ་དང༌། པདྨ་དང༌། རྔ་བོ་ཆེ་ལ་སོགས་པ་ལས་ཆོས་ཀྱི་སྒྲ་དབྱངས་འབྱུང་བ་ལྟ་བུ་དང༌། ཉན་ཐོས་གང་དག་བྱིན་གྱིས་བརླབས་པའི་མཐུ་ལས་ཆོས་སྨྲ་བ་དང༌། སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་ལ་སོགས་པ་ཕྲིན་ལས་ཆེན་པོའི་མཐུས་ཆོས་སྨྲ་བ་དག་ཀྱང་བཀར་བསྡུ་བ་ནི། སྡུད་པ་ལས། རྒྱལ་བའི་ཉན་ཐོས་པ་དག་ཇི་སྙེད་ཆོས་སྟོན་དང༌། །འཆད་དང་རིགས་པ་དག་དང་ལྡན་པར་བརྗོད་པ་དང༌། །མཆོག་འཕགས་བདེ་བ་བྱེད་དང་དེ་ཡི་འབྲས་ཐོབ་པ། །དེ་དག་ཀུན་ཀྱང་དེ་བཞིན་གཤེགས་པའི་སྐྱེས་བུའི་མཐུ། །ཅི་ཕྱིར་ཞེ་ན་རྒྱལ་བས་ཆོས་ཚུལ་གང་བསྟན་པ། །དེ་ལ་མི་མཆོག་སློབ་མར་བཅས་པས་སྔོན་བསླབས་ཤིང༌། མངོན་སུམ་བྱས་ནས་བསླབ་པ་ཇི་བཞིན་སྟོན་བྱེད་པ། །སངས་རྒྱས་མཐུས་བྱེད་རང་གི་སྟོབས་ཀྱི་མཐུས་མ་ཡིན། །ཅེས་སོ། །དེས་ན་སྔ་འགྱུར་གཏེར་མའི་ཕྱོགས་སུ་གཏེར་སྟོན་སྤྲུལ་པའི་སྐྱེས་མཆོག་རྣམས་ཀྱིས་ཤོག་སེར་གྱི་བརྡ་དང༌། དག་སྣང་དང༌། དགོངས་པའི་རྩལ་ལས་བྱུང་བ་རྣམས་ཀྱང་ལུང་དང་རིགས་པ་འདིས་ཚད་མར་གྲུབ་པ་ཡིན་ནོ། །གསུམ་པ་ནི། བཀའི་སྡུད་པ་པོ་རྣམས་ཀྱིས།

མགོར་གླེང་གཞི། བར་དུ་མཚམས་སྦྱོར། མཐར་མཐུན་འགྱུར་ལ་སོགས་པ་བཀོད་པ་རྣམས་ཏེ། སྙིང་རྗེ་ཆེན་པོ་པད་དཀར་ལས། ཀུན་དགའ་བོ། དེ་ན་དགེ་སློང་དེ་དག་གིས་ཁྱོད་ལ་དེ་སྐད་དྲིས་པ་དང་འདི་སྐད་ལུང་སྟོན་ཅིག །འདི་སྐད་བདག་གིས་ཐོས་པ་དུས་གཅིག་ན་བཅོམ་ལྡན་འདས་དང་པོ་མངོན་པར་རྫོགས་པར་སངས་རྒྱས་ནས་ཡུལ་མ་ག་དྷཱ་ན་བྱང་ཆུབ་ཀྱི་སྙིང་པོ་ལ་བཞུགས། ཞེས་སོགས་ནས། ༼ཨེ༩༣ན༽དོན་དང་ཚིག་དང་ཡི་གེ་གང་དང་གང་དག་གིས་རྣམ་གྲངས་གང་དང་གང་གསུངས་པ་དེ་ལ་ཁྱོད་ཀྱིས་གླེང་གཞི་དང་བཅས་པ་དང༌། རྒྱུ་དང་བཅས་པ་དང༌། རྐྱེན་དང་བཅས་པ་དང༌། དོན་བཟང་པོ་དང༌། ཚིག་འབྲུ་བཟང་པོ་རྒྱས་པར་སྟོན་ཅིག །མདོ་སྡེའི་མཇུག་ཏུའང་བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ཐམས་ཅད་དང་ལྡན་པའི་འཁོར་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །ཞེས་བྲིས་ཤིག །ཀུན་དགའ་བོ་ཆོས་ཀྱི་ཚུལ་འདི་དེ་ལྟར་ཡང་དག་པར་བསྡུ་བར་བྱའོ། །ཞེས་དང༌། ལུང་ལས་ཀྱང༌། གནས་མ་དྲན་ན་གྲོང་ཁྱེར་དྲུག་པོ་གང་རུང་སྨྲོས་ཤིག །ཅེས་སོགས་རྗེས་སུ་གནང་བར་མཛད་པའོ། །

གཉིས་པ་ནི། བརྗོད་བྱའི་དབང་བྱས་རྗོད་བྱེད་སྡེ་སྣོད་གསུམ། །དེ་ཡང་ཚུལ་ཁྲིམས་འདུལ་བ་ཏིང་འཛིན་མདོ། ། ཤེས་རབ་བསླབས་པ་མངོན་པས་གཙོ་བོར་སྟོན། ། བཀའ་ཐམས་ཅད་བརྗོད་བྱ་བསླབ་པ་གསུམ་གཙོ་བོར་སྟོན་པའི་དབང་དུ་བྱས་ནས་རྗོད་བྱེད་སྡེ་སྣོད་གསུམ་དུ་དབྱེ་ན། འདུལ་བ། མདོ་སྡེ། མངོན་པ་གསུམ་མོ། །དེ་ཡང༌། ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་རིགས་སུ་གནས་པའི་གསུང་རབ་ནི་འདུལ་བའི་སྡེ་སྣོད། ལྷག་པ་སེམས་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་རིགས་སུ་གནས་པའི་གསུང་རབ་ནི་མདོ་སྡེའི་སྡེ་སྣོད། ལྷག་པ་ཤེས་རབ་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་རིགས་སུ་གནས་པའི་གསུང་རབ་ནི་མངོན་པའི་སྡེ་སྣོད་ཀྱི་མཚན་ཉིད་དོ། །དེ་དག་གི་མཚན་གཞི་ནི་རིམ་པ་བཞིན། ལུང་སྡེ་བཞི་སོགས་དང༌། ཤེར་ཕྱིན་འབུམ་པ་སོགས་དང༌། མངོན་པ་སྡེ་བདུན་སོགས་སོ། །དེ་དག་གི་མིང་དོན་ཡང་སྤྱིར་སྡེ་སྣོད་ཅེས་བྱ་བ་ལེགས་སྦྱར་སྐད་དུ་པིཊ་ཀ་སྟེ། དེ་གོང་བུ་དང་བྲེའོ་ཆེ་ལ་འཇུག་ཕྱིར། དོན་མང་པོ་འདུས་པས་བྲེའོ་ཆེ་ལྟ་བུ་སྟེ། བྲེའོ་ཆེ་ལ་བྲེའུ་ཆུང་མང་པོ་འདུས་པ་བཞིན་ནོ། །དེ་ལྟར་ཡང༌། སློབ་དཔོན་ཐོགས་མེད་ཀྱིས། ཅིའི་ཕྱིར་སྡེ་སྣོད་ཅེས་༼ཨེ༩༣བ༽བྱ་ཞེ་ན། སྨྲས་པ། བསྡུས་པའི་ཕྱིར་ཏེ་ཞེས་བྱ་བ་ནི་དོན་ཐམས་ཅད་བསྡུས་པའི་ཕྱིར་རོ། །ཞེས་སོགས་གསུངས་སོ། ། ནང་གསེས་འདུལ་བའི་མདོ་སོགས་དགུར་དབྱེ་བས། །དོན་གྱི་དབང་དུ་བསླབས་པའང་དགུ་རུ་འགྱུར། ། སྡེ་སྣོད་གསུམ་པོ་དེ་ལ་ནང་གསེས་འདུལ་བའི་འདུལ་བ། འདུལ་བའི་མདོ་སྡེ་ལ་སོགས་པ་དགུར་དབྱེ་བ་གསུངས་པས། དོན་ཐོབ་ཀྱི་དབང་དུ་བསླབས་པ་གསུམ་ལའང་ནང་གསེས་ཀྱི་དབྱེ་བས་དགུ་རུ་འགྱུར་བར་བཞེད་པ་ཡིན་ནོ། །དེའང་འདུལ་བའི་སྡེ་སྣོད་ཚུལ་ཁྲིམས་ཀྱི་བསླབ་པ་གཙོ་བོར་སྟོན་པ་ལས་བརྩམས་ཏེ། འདུལ་བའི་འདུལ་བ་བཅས་པ་དང་རང་བཞིན་གྱིས་རྣམ་པར་གཞག་པ་ཆེ་ལོང་རྣམས་དང༌།

འདུལ་བའི་མདོ་སྡེ་ཏིང་ངེ་འཛིན་དང་ཚངས་པར་སྤྱོད་པ་རྣལ་འབྱོར་དུ་བྱ་བའི་རིམ་པ་དང༌། འདུལ་བའི་མངོན་པ་དེ་དག་གི་རབ་ཏུ་དབྱེ་བ་རྒྱ་ཆེར་བཤད་པ་ལ་སོགས་པ་རྣམས་སོ། །མདོ་སྡེའི་སྡེ་སྣོད་གཙོ་བོར་སེམས་ཀྱི་བསླབ་པ་སྟོན་པ་ལས། མདོ་སྡེའི་འདུལ་བ་བྱང་ཆུབ་སེམས་དཔའི་སྡོམ་པའི་ཚོགས་རྣམ་པར་གཞག་པ་དང༌། མདོ་སྡེའི་མདོ་སྡེ་ཏིང་ངེ་འཛིན་ཟབ་ཅིང་རྒྱ་ཆེ་བ་དང༌། མདོ་སྡེའི་མངོན་པ་ས་དང་ལམ་དང་གཟུངས་དང་ཏིང་ངེ་འཛིན་གྱི་རབ་ཏུ་དབྱེ་བ་ཇི་སྙེད་པ་རྣམས་སོ། །མངོན་པའི་སྡེ་སྣོད་ཤེས་རབ་ཀྱི་བསླབ་པ་གཙོ་བོར་སྟོན་པ་ལས། མངོན་པའི་འདུལ་བ་ཚེགས་ཆུང་ཞིང་སླ་བའི་ཐབས་ཀྱིས་ཉོན་མོངས་པ་འདུལ་བ་རྣམས་དང༌། མངོན་པའི་མདོ་སྡེ་དེ་ཁོ་ན་ཉིད་ལ་འཇུག་པའི་ཚུལ་རྒྱ་མཚོ་དང༌། མངོན་པའི་མངོན་པ་ཕུང་ཁམས་སྐྱེ་མཆེད་དབང་པོ་རྣམ་ཤེས་སོགས་དང༌། དེ་བཞིན་གཤེགས་པའི་སྙིང་པོའི་ཁམས་རང་བཞིན་གྱིས་རྣམ་པར་དག་པའི་རབ་ཏུ་དབྱེ་བ་ཆ་དང་བཅས་པ་རྣམས་སོ། ། གཞན་ཡང་སོ་བྱང་སྔགས་ལ་སྡེ་སྣོད་དགུ། །མིང་རྐྱང་དང་ནི་ལྷག་དང་ཟབ་སྒྲས་བརྒྱན། ། བཤད་མ་ཐག་པ་དེར་མ་ཟད་སྡེ་སྣོད་གསུམ་པོ་ལ་དབྱེ་ཚུལ་གཞན་ཡང་ཡོད་དེ། ཐེག་དམན་སོ་ཐར་གྱི་དབང་དུ་བྱས་པ་གསུམ། ཐེག་ཆེན་༼ཨེ༩༤ན༽བྱང་སེམས་ཀྱི་དབང་དུ་བྱས་པ་གསུམ། གསང་སྔགས་རྡོ་རྗེ་ཐེག་པའི་དབང་དུ་བྱས་པ་གསུམ་སྟེ་བསྡམས་པས་སྡེ་སྣོད་དགུ་རུ་འགྱུར་ཞིང༌། དེ་དག་ཀྱང་རིམ་པར་འདུལ་མདོ་མངོན་པའི་སྡེ་སྣོད་མིང་རྐྱང་ཙམ་ཕྱིའི་སྡེ་སྣོད་དང༌། ལྷག་པའི་བསླབ་པ་གསུམ་སྟོན་པའི་ཆ་ནས་སྟོན་བྱེད་སྡེ་སྣོད་ལའང་ལྷག་པའི་སྒྲ་དོན་གྱིས་ཐོབ་པ་དང༌། ཟབ་མོ་ནང་གི་དོན་སྟོན་པས་ཟབ་མོའི་འདུལ་བ་སོགས་ཀྱི་སྒྲས་བརྒྱན་པ་ནང་གི་སྡེ་སྣོད་དེ། འདུལ་དང་མདོ་སྡེ་ཕྱིར་ཤེས་པས། །ཉན་རང་འབྲས་བུ་ཐོབ་བྱེད་དེ། །ཟབ་མོའི་མདོ་འདུལ་མངོན་པ་རྣམས། །སྤྱོད་བྱེད་བྱང་ཆུབ་སེམས་དཔར་འགྱུར། །ཞེས་སོགས་འབྱུང་བས་རྒྱལ་བ་གཉིས་པ་རང་བྱུང་ཞབས་ཀྱི་དོན་གྱི་བཞེད་པ་ཡང་དག་པའོ། །

མདོ་འདུལ་མངོན་པ་རྒྱུ་མཚན་བཞི་བཞིས་བརྗོད། ། མདོ་འདུལ་མངོན་པ་ཞེས་བྱ་བའང་ངེས་ཚིག་གི་དབང་དུ་བྱས་ན་རྒྱུ་མཚན་བཞི་བཞི་ལྡན་པས་དེར་བརྗོད་པ་སྟེ། དེ་ལ་མདོ་སྡེ་ཞེས་བྱ་བ་སཱུ་ཏྲ་སྟེ་དོན་གྱི་སྡོམ་སྨོས་པ་ཡིན་ལ་དེའང་རྣམ་པ་བཞི་སྟེ། མདོ་སྡེ་རྒྱན་ལས། གནས་རྣམས་དང་ནི་མཚན་ཉིད་དང༌། །ཆོས་དོན་སྨོས་ཕྱིར་མདོ་ཡིན་ནོ། །ཞེས་འབྱུང་བ་ལྟར་ཡུལ་གང་དུ་གང་ཟག་གང་གི་ཕྱིར་གསུངས་པ་སྨོས་པས་གནས་དང༌། ཀུན་རྫོབ་དང་དོན་དམ་པའི་བདེན་པའི་མཚན་ཉིད་སྨོས་པས་མཚན་ཉིད་དང༌། ཕུང་ཁམས་སྐྱེ་མཆེད་ལ་སོགས་པ་སྨོས་པས་ཆོས་དང༌། དགོངས་པའི་དོན་ཟབ་མོ་དག་སྟོན་པས་དོན་ནོ། །འདུལ་བ་ཞེས་བྱ་བ་ནི་བི་ན་ཡ་སྟེ། མདོ་རྒྱན་ལས། ལྟུང་དང་འབྱུང་དང་ལྡང་བ་དང༌། །ངེས་པར་འབྱུང་དང་གང་ཟག་དང༌། །བཅས་པ་དང་ནི་རབ་དབྱེ་དང༌། །རྣམ་པར་ངེས་ཕྱིར་འདུལ་བ་ཉིད། །ཞེས་བཞི་ཚན་གཉིས་ཀྱིས་བཤད་པ་ལས། ལྟུང་བ་ནི་ལྟུང་བ་སྡེ་ལྔ་དང༌། ལྟུང་བ་དེ་དག་གང་ལས་འབྱུང་བ་ནི། མི་ཤེས་པ། བག་མེད་པ། ཉོན་མོངས་པ་མང་བ། མ་གུས་པ་རྣམས་དང༌། ལྟུང་བ་དེ་དག་ལས་ལྡང་བ་ནི་སྤང་བའི་༼ཨེ༩༤བ༽སེམས་པ་སོར་ཆུད་པ་དང༌། ལྟུང་བ་ལས་ངེས་པར་འབྱུང་བ་ནི་ཆད་པའི་ལས་ཁས་ལེན་པ་དང༌། རྗེས་ནས་གནང་བ་དང༌། བག་ཡངས་སུ་བྱ་བ་དང༌། རྟེན་དུ་གྱུར་པ་དང༌། ཡང་དག་པ་སོ་སོར་རྟོག་པ་དང༌། ཆོས་ཉིད་ཐོབ་པ་རྣམས་སོ། །དེ་ལྟར་གནས་བཞི་པོ་དེ་སྟོན་པས་འདུལ་བའི་ཕྱིར་རམ། གང་ལ་བརྟེན་ནས་བསླབ་པ་བཅའ་བ་གང་ཟག །བསླབ་པ་བཅས་པ་དངོས། དེ་རབ་ཏུ་དབྱེ་བ། ལྟུང་བ་དང་ལྟུང་མེད་རྣམ་པར་ངེས་པ་སྟེ་རྣམ་པ་བཞི་སྨོས་པའི་ཕྱིར་རོ། །མངོན་པ་ཞེས་བྱ་བ་ནི། ཨ་བྷི་སྟེ། མདོ་རྒྱན་ལས། མངོན་དུའི་ཕྱིར་དང་ཡང་དང་ཡང༌། །ཟིལ་གནོན་རྟོགས་ཕྱིར་མངོན་པའི་ཆོས། །ཞེས་པ་ལྟར་རྒྱུ་མཚན་བཞིས་དེ་ལྟར་བརྗོད་དེ་མྱ་ངན་ལས་འདས་པ་ལ་མངོན་དུ་ཕྱོགས་པའི་བདེན་པ་ལ་སོགས་པ་སྟོན་པའི་ཕྱིར་དང༌།

ཆོས་རེ་རེ་ལའང་གཟུགས་ཅན་དང་གཟུགས་ཅན་མ་ཡིན་པ་སོགས་ཞིབ་མོར་ཕྱེ་ནས་ཡང་ནས་ཡང་དུ་སྟོན་པའི་ཕྱིར་དང༌། ཕས་རྒོལ་ཟིལ་གྱིས་གནོན་པའི་ཕྱིར་དང༌། འདིས་མདོ་སྡེའི་དོན་རྟོགས་པར་འགྱུར་བའི་ཕྱིར་རོ། ། ཐེ་ཚོམ་སྤྱོད་དང་ལྟ་བ་ཕྱིན་ལོག་སྤོང༌། ། དེ་ལྟར་སྡེ་སྣོད་གསུམ་པོ་དེ་ཉིད་དུ་རྣམ་པར་གཞག་པའི་རྒྱུ་མཚན་ཅི་ཞེ་ན། ཐར་པ་སྒྲུབ་པ་རྣམས་ཀྱི་སྤང་བྱའི་གཙོ་བོ། ལམ་གོང་མ་ལ་ཐེ་ཚོམ་ཟ་བ་དང༌། རང་ལམ་ལ་སྤྱོད་པ་ཕྱིན་ཅི་ལོག་པ་དང༌། ལྟ་བ་ཕྱིན་ཅི་ལོག་པ་སྟེ་གསུམ་ཡིན་པའི་ཕྱིར། དེ་དག་གི་གཉེན་པོར་མདོ་འདུལ་མངོན་པའི་སྡེ་སྣོད་གསུམ་གསུངས་པ་སྟེ། སྡེ་སྣོད་དང་པོ་ནི། གང་ཞིག་དོན་གང་ལ་ཐེ་ཚོམ་པ་དེ་ལ་ངེས་པར་བྱ་བའི་ཕྱིར་བཤད་པ་གང་ཞིག །གཉིས་པ་ནི། ཁ་ན་མ་ཐོ་བ་དང་བཅས་པའི་ཡོངས་སུ་སྤྱད་པ་འདོད་སྲེད་ཀྱི་དབང་གིས་གསོག་འཇོག་བྱེད་པ་སོགས་བཀག་པའི་སྒོ་ནས་འདོད་པ་བསོད་སྙོམས་ལ་རྗེས་སུ་སྦྱོར་བའི་མཐའ་སྤོང་བ་དང༌། ཁ་ན་མ་ཐོ་བ་མེད་པའི་ཡོངས་སུ་སྤྱད་པ་ཚུལ་ཁྲིམས་དག་ཅིང་༼ཨེ༩༥ན༽མ་ཞེན་པར་ལྷག་པར་རྙེད་ན། བརྒྱ་སྟོང་རི་བའི་གོས་ལ་སོགས་པའང་རྗེས་སུ་གནང་བའི་སྒོ་ནས་བདག་ཉིད་དུབ་པ་ལ་སྦྱོར་བའི་མཐའ་སྤོང་བ་སྟེ་མཐའ་གཉིས་སྤོང་བའི་སྤྱོད་པ་སྟོན་པའི་ཕྱིར་དང༌། གསུམ་པ་ནི། ཆོས་རྣམས་ཀྱི་རང་དང་སྤྱིའི་མཚན་ཉིད་ཕྱིན་ཅི་མ་ལོག་པར་སྟོན་པའི་ཕྱིར་བཤད་པ་ཡིན་པས་སོ། ། ཡང་ན་ཆོས་དོན་བཤད་སྒྲུབ་འབེལ་གཏམ་ཕྱིར། །སྡེ་སྣོད་གསུམ་བཞག་གདུལ་བྱའི་དབང་བྱས་ནས། ། ཐེག་པ་ཆེ་ཆུང་སྡེ་སྣོད་གཉིས་སུ་འདུ། ། སྡེ་སྣོད་གསུམ་དུ་ངེས་པའི་རྒྱུ་མཚན་ཡང་ན་ཆོས་དོན་བཤད་པ་དང༌། ཆོས་དོན་སྒྲུབ་པ་དང༌། ཆོས་དོན་འབེལ་བའི་གཏམ་གཏན་ལ་དབབ་པ་རྣམས་ཀྱི་ཆེད་དུ་རིམ་པ་བཞིན་དུ་གསུངས་པའི་ཕྱིར་སྡེ་སྣོད་གསུམ་དུ་རྣམ་པར་གཞག་སྟེ། དེ་ལ་ཆོས་དང་དོན་ནི། མདོ་སྡེ་རྒྱན་གྱི་འགྲེལ་བཤད་ལས།

མིང་དང་ཚིག་དང་ཡི་གེ་རྣམས་ལ་ནི་ཆོས་ཞེས་བྱའོ། །དེས་བརྗོད་པར་བྱ་བ་ཕུང་པོ་དང་ཁམས་དང༌། སྐྱེ་མཆེད་རྣམས་ལ་ནི་དོན་ཞེས་བྱའོ། །ཡང་ན་ཕུང་པོ་དང་ཁམས་དང་སྐྱེ་མཆེད་ལ་སོགས་པ་ལ་ནི་ཆོས་ཞེས་བྱའོ། །དགོངས་པ་བཞི་དང་ལྡེམ་དགོངས་བཞི་ལ་ནི་དོན་ཞེས་བྱའོ། །ཡང་ན་མཐོ་རིས་ཐོབ་པར་བྱེད་པའི་རྒྱུ་དགེ་བ་བཅུ་ལ་ནི་ཆོས་ཞེས་བྱའོ། །མྱ་ངན་ལས་འདས་པ་ཐོབ་པར་བྱེད་པའི་རྒྱུ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་ལ་ནི་དོན་ཞེས་སོགས་བཤད་དོ། །འདི་དག་ལ་དགོངས་ནས་མདོ་རྒྱན་དུ། སྡེ་སྣོད་དག་ནི་གསུམ་མམ་གཉིས་ཀྱང་རུང༌། །བསྡུས་པའི་ཕྱིར་ཏེ་རྒྱུ་ནི་དགུར་འདོད་དོ། །ཞེས་འབྱུང་ངོ༌། །ཡང་གདུལ་བྱའི་གང་ཟག་གི་དབང་དུ་བྱས་ན། ཐེག་ཆེན་ལ་ཞུགས་པའི་གང་ཟག་དང་ཐེག་པ་ཆུང་ངུར་ཞུགས་པའི་གང་ཟག་གཉིས་སུ་ངེས་པས་བྱང་ཆུབ་སེམས་དཔའི་སྡེ་སྣོད་དང་ཉན་ཐོས་ཀྱི་སྡེ་སྣོད་གཉིས་སུའང་འདུ་བ་ཡིན་ལ། དེའང་བཤད་མ་ཐག་པའི་སྡེ་སྣོད་གསུམ་སོ་སོ་ལ་གཉིས་གཉིས་སུ་དབྱེ་བ་སྟེ། དམན་པ་ལ་མོས་པ་རྣམས་ཀྱི་ངོར་གསུངས་པ་དང༌། རྒྱ་ཆེན་པོ་༼ཨེ༩༥བ༽ལ་མོས་པ་རྣམས་ཀྱི་ངོར་གསུངས་པའི་ཁྱད་པར་གྱིས་སོ། །དེ་ལ་ཐོགས་མེད་ཞབས་ཀྱིས། གསུམ་པོ་དེ་ཉིད་ཐེག་པ་དམན་པ་དང༌། ཐེག་པ་མཆོག་གི་བྱེ་བྲག་གིས་གཉིས་སུ་འགྱུར་ཏེ། ཉན་ཐོས་ཀྱི་སྡེ་སྣོད་དང༌། བྱང་ཆུབ་སེམས་དཔའི་སྡེ་སྣོད་དོ། །ཞེས་གསུངས་པ་ལྟར་རོ། ། གསུམ་པ་ནི། རྗོད་བྱེད་ཙམ་གྱི་སྒོ་ནས་རྒྱལ་བའི་བཀའ། །མདོ་སྡེ་དབྱངས་བསྙད་ལུང་བསྟན་ཚིགས་སུ་བཅད། ། ཆེད་བརྗོད་གླེང་གཞི་རྟོགས་བརྗོད་དེ་ལྟར་བྱུང༌། །སྐྱེས་རབས་རྒྱས་དང་རྨད་བྱུང་གཏན་ལ་དབབ། ། གསུང་རབ་ཡན་ལག་བཅུ་གཉིས་རྣམས་སུ་དབྱེ། ། རྗོད་བྱེད་དམ་རྗོད་ཚུལ་ཙམ་གྱི་སྒོ་ནས་དབྱེ་ན་རྒྱལ་བའི་བཀའ་རྣམས་གསུང་རབ་ཡན་ལག་བཅུ་གཉིས་སུ་དབྱེ་བར་རིགས་ཏེ། །དེ་ལ་དང་པོ་མདོའི་སྡེ་ནི་འདུས་བྱས་འདུས་མ་བྱས་རྣམ་ངེས་སུ།

དེ་ལ་ཚིག་རྐྱང་ལྷུག་གིས་མདོ་མདོར་བརྗོད་པ་དེ་ནི་མདོའོ། །ཞེས་བཤད་པ་བཞིན་དུ་སྨོས་པའི་ཚུལ་གྱིས་ཚིག་ལྷུག་པས་དོན་མདོར་བསྟན་པའི་གསུང་རབ་ཡིན་ཞིང༌། སྨོས་པའི་ཚུལ་གྱིས་གསུངས་པ་ལ་ཕན་ཡོན་བཅུ་ཡོད་པ་ཀུན་བཏུས་ལས་གསུངས་ཏེ། སྡོམ་ནི། བཞག་དང་བཤད་དང་བཟུང་བར་སླ། །གུས་པས་ཚོགས་རྫོགས་ཆོས་ཉིད་རྟོགས། །དཀོན་མཆོག་གསུམ་ལ་དད་པ་ཐོབ། །མཐོང་ཆོས་བདེར་གནས་འབེལ་གཏམ་ནུས། །ཞེས་སོ། །དབྱངས་ཀྱིས་བསྙད་པའི་སྡེ་ནི། མདོའི་སྡེ་དེ་ཉིད་ཀྱི་བར་མཐའ་རྣམས་སུ་ཚིགས་སུ་བཅད་པའི་དབྱངས་ཀྱིས་བསྙད་པ་དག་དང༌། བརྟག་པར་བྱ་བ་གཞན་ཡོད་པའི་ཕྱིར་དྲང་བའི་དོན་གྱི་མདོ་སྡེ་གང་ཡིན་པ་རྣམས་སོ། །ལུང་དུ་བསྟན་པའི་སྡེ་ནི། ཉན་ཐོས་ལ་སོགས་པ་འདས་པ་དང་སྐྱེ་བ་ལུང་སྟོན་པ་རྣམས་དང༌། བྱེ་བྲག་ཏུ་དགོངས་པ་གསལ་བར་བསྟན་པའི་ཕྱིར་ངེས་དོན་གྱི་མདོ་སྡེ་རྣམས་སོ། །ཚིགས་སུ་བཅད་པའི་སྡེ་ནི། ཚིགས་བཅད་རྐང་པ་གཉིས་པ་ནས་དྲུག་པའི་བར་གྱིས་གསུངས་པ་རྣམས་སོ། །ཆེད་དུ་བརྗོད་པའི་སྡེ་ནི། གཞན་གྱིས་མ་བསྐུལ་བར་ཐུགས་དགྱེས་པའི་ཚུལ་གྱིས་ཆེད་དུ་གསུངས་པར་སྣང་བ་རྣམས་༼ཨེ༩༦ན༽སོ། །གླེང་གཞིའི་སྡེ་ནི། གང་ཟག་གི་ཆེད་དུ་གསུངས་པ་དང༌། བྱུང་བ་དང་བཅས་པའི་བསླབ་པ་གསུངས་པ་རྣམས་སོ། །རྟོགས་པ་བརྗོད་པའི་སྡེ་ནི། དཔེ་དང་བཅས་ནས་གསུངས་པ་རྣམས་ཏེ། བམ་གཉིས་ལས། ཆོས་ཉན་པ་རྣམས་ཀྱིས་གོ་ཞིང་རྟོགས་པར་བྱ་བའི་ཕྱིར་སྔོན་བཏགས་པར་བྱུང་བ་གཞན་ལས་དྲངས་ཏེ་དཔེ་རྒྱས་པར་བསྟན་པས་ན་རྟོགས་པ་བརྗོད་པའི་སྡེ་ཞེས་བྱ་ཞེས་སོ། །དེ་ལྟ་བུ་བྱུང་བའི་སྡེ་ནི་སྔོན་གྱི་གཏམ་རྒྱུད་སོགས་གསུངས་པ་རྣམས་སོ། །སྐྱེས་རབས་ཀྱི་སྡེ་ནི། བྱང་ཆུབ་སེམས་དཔའི་སྤྱོད་པ་སྟོན་པ་རྣམས་ཏེ་ཐམས་ཅད་སྒྲོལ་བའི་སྐྱེས་རབས་ལྟ་བུའོ། །ཤིན་ཏུ་རྒྱས་པའི་སྡེ་ནི། བྱང་ཆུབ་སེམས་དཔའི་སྡེ་སྣོད་ཐེག་ཆེན་འབའ་ཞིག་སྟོན་པ་རྣམས་ཏེ།

དེ་ལ་རྣམ་པར་འཐག་པའི་སྡེ་དང་མཚུངས་པ་དང་བྲལ་བའི་སྡེ་ཞེས་ཀྱང་བྱའོ། །དེའང་ཀུན་བཏུས་ལས། སེམས་ཅན་ཐམས་ཅད་ལ་ཕན་པ་དང་བདེ་བའི་གནས་ཡིན་པ་དང༌། རྒྱས་པ་དང༌། རྒྱ་ཆེ་བ་དང༌། ཟབ་པའི་རྣམ་པར་ཆོས་སྟོན་པའི་ཕྱིར་རོ། །ཅིའི་ཕྱིར་རྣམ་པར་འཐག་པ་ཞེས་བྱ་ཞེ་ན། སྒྲིབ་པ་ཐམས་ཅད་རྣམ་པར་འཐག་པའི་ཕྱིར་རོ། །ཅིའི་ཕྱིར་མཚུངས་བྲལ་ཞེས་བྱ་ཞེ་ན། མཚུངས་པ་མེད་པའི་ཕྱིར་རོ། །ཞེས་སོ། །རྨད་དུ་བྱུང་བའི་སྡེ་ནི། ཉན་ཐོས་དང་བྱང་ཆུབ་སེམས་དཔའ་དང་སངས་རྒྱས་རྣམས་ཀྱི་མཁྱེན་པ་དང་རྫུ་འཕྲུལ་དང་བྱིན་རླབས་སོགས་ངོ་མཚར་རྨད་དུ་བྱུང་བའི་ཆོས་བསྟན་པ་རྣམས་སོ། །གཏན་ལ་དབབ་པའི་སྡེ་ནི། གང་དུ་ཆོས་རྣམས་ཀྱི་མཚན་ཉིད་ཅི་ལྟ་བར་གཏན་ལ་ཕབ་ནས་མདོ་སྡེ་ལ་སོགས་པའི་དོན་གསལ་བར་གསུངས་པ་རྣམས་སོ། །དེ་ལྟར་གསུང་རབ་ཡན་ལག་བཅུ་གཉིས་པོ་རྣམས་སྔར་བཤད་པའི་སྡེ་སྣོད་རྣམས་སུ་སོ་སོར་བསྡུ་ན་འདི་ལྟར་ཤེས་དགོས་ཏེ། མདོའི་སྡེ་ནས་ཆེད་དུ་བརྗོད་པའི་སྡེའི་བར་ལྔ་ནི་ཉན་ཐོས་ཀྱི་མདོ་སྡེའི་སྡེ་སྣོད་དོ། །དེ་ནས་གླེང་བཞིའི་སྡེ་ལ་སོགས་པ་བཞི་ནི་འདུལ་བའི་༼ཨེ༩༦བ༽སྡེ་སྣོད་དེ། དེ་ལ་དང་པོ་ནི་ལྟུང་བ་བསླབ་བྱ་དང་བཅས་པ་སྟོན་པའི་ཕྱིར་གཙོ་བོ་ཡིན་ལ། ཕྱི་མ་རྣམས་ནི་དེའི་འཁོར་རོ། །དེ་ནས་ཤིན་ཏུ་རྒྱས་པའི་སྡེ་སོགས་གཉིས་ནི་བྱང་ཆུབ་སེམས་དཔའི་མདོ་སྡེའི་སྡེ་སྣོད་ཡིན་ཏེ་བསམ་གྱིས་མི་ཁྱབ་ཅིང་རྒྱ་ཆེ་བའི་ཁྱད་པར་དང་ལྡན་པའི་ཕྱིར་རོ། །དེ་ནས་གཏན་ལ་དབབ་པའི་སྡེ་གཅིག་པུ་ནི་གཉིས་ཀའི་མངོན་པའི་སྡེ་སྣོད་དུ་ཤེས་པར་བྱའོ། ། བཞི་པ་ནི། དབང་པོའི་རིམ་ལས་ཆོས་འཁོར་རྣམ་གསུམ་མམ། ། ཡང་ན་བཀའ་ཐམས་ཅད་གདུལ་བྱའི་དབང་པོའི་རིམ་པ་དང་སྦྱར་ན་ཆོས་ཀྱི་འཁོར་ལོ་རྣམ་པ་གསུམ་དུ་དབྱེ་བ་རིགས་ཏེ་མདོ་སྡེ་དགོངས་པ་ངེས་འགྲེལ་གྱི་ལུང་དོན་ཀུན་མཁྱེན་དྲི་མེད་འོད་ཟེར་གྱི་ཞལ་ནས།

དེ་ལ་ལས་དང་པོ་པའི་ཚེ་གཟུང་འཛིན་རང་རྒྱུད་པས་བཅིངས་པའི་ཉོན་མོངས་པ་ལས་སེམས་བསྲུང་བའི་ཕྱིར་སྤང་གཉེན་བླང་དོར་བྱེད་པའི་རིམ་པ་གཙོ་བོར་སྟོན་པས་བདེན་པ་བཞིའི་ཆོས་ཀྱི་རྣམ་གྲངས་དང༌། བར་པ་གཉེན་པོ་ལ་མངོན་པར་ཞེན་པ་དགག་པའི་ཕྱིར་མཚན་ཉིད་མེད་པ་དང༌། ཐ་མ་གཤིས་ཇི་ལྟར་གནས་པ་བསྟན་པ་དོན་དམ་རྣམ་པར་ངེས་པའི་ཆོས་ཀྱི་རྣམ་གྲངས་གསུམ་དུ་བྱུང་བ་ཡིན་ནོ། །དབང་པོའི་སྒོ་ནས་དབྱེ་ན་ཉན་ཐོས་དང༌། རང་སངས་རྒྱས་དང༌། བླ་ན་མེད་པའི་ཐེག་པ་སྟེ་གསུམ་ཉིད་མཚན་བརྗོད་ལས། ཐེག་པ་གསུམ་གྱིས་ངེས་འབྱུང་ལ། །ཐེག་པ་གཅིག་གི་འབྲས་བུར་གནས། །ཞེས་སོ། །ཞེས་སོགས་གསུངས་པས་སོ། ། གཉིས་པ་དགོངས་འགྲེལ་བསྟན་བཅོས་བཤད་པ་ལ་ལྔ། རྩོམ་པ་པོ། བསྟན་བཅོས་ཀྱི་མཚན་ཉིད། ངེས་ཚིག །དབྱེ་བ། ཞར་བྱུང་བླང་དོར་གྱི་གནས་བཤད་པའོ། །དང་པོ་ནི། རབ་འབྲིང་ཐ་མའི་ཚད་ལྡན་རྩོམ་པ་པོས། ། དེའང་བསྟན་བཅོས་རྩོམ་པ་པོ་མཚན་ཉིད་རབ་འབྲིང་ཐ་མ་གསུམ་གང་རུང་གི་ཚད་དང་ལྡན་པ་དགོས་ཏེ། ཀུན་མཁྱེན་ཆོས་རྗེས། རབ་ཆོས་ཉིད་ཀྱི་བདེན་པ་མཐོང་བ་སྟེ་ཀླུ་སྒྲུབ་དང༌། འཕགས་པ་ལྷ། ཐོགས་མེད་༼ཨེ༩༧ན༽ལ་སོགས་པ་ལྟ་བུའོ། །འབྲིང་ཡི་དམ་ལྷའི་ཞལ་གཟིགས་ཏེ་གནང་བ་ཐོབ་པ། ཐུགས་རྗེ་ཆེན་པོས་བྱིན་གྱིས་བརླབས་པ་ཙནྡྲ་པ་དང༌། ཞི་བ་ལྷ་ལ་སོགས་པ་ལྟ་བུའོ། །ཐ་མ་ཡང་རིག་པའི་གནས་ལྔ་ལ་མཁས་ཤིང་བླ་མ་བརྒྱུད་པའི་བཤད་པའི་གདམས་ངག་ཡོད་པ་སྟེ། སློབ་དཔོན་དཔལ་སྦས་དང༌། ཡེ་ཤེས་སྙིང་པོ་དང༌། ཤཱཀྱ་བློ་གྲོས་ལ་སོགས་པ་ལྟ་བུའོ། །ཞེས་གསུངས་པ་ལྟར་ཏེ། ད་ལྟའང་མཚན་ཉིད་གསུམ་རྗེས་མཐུན་པ་དང་ལྡན་པའི་གང་ཟག་ནི་རྩོམ་པ་པོའི་ཚད་དུ་རུང་བའོ། །གཉིས་པ་ནི། རྒྱལ་བསྟན་དབང་བྱས། །ཞེས་པ་སྟེ། རྒྱུད་བླ་མ་ལས། གང་ཞིག་རྒྱལ་བའི་བསྟན་པ་འབའ་ཞིག་གི །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བླང༌། །ཞེས་བཤད་པ་ལྟར།

དངོས་དང་བརྒྱུད་ནས་བདེ་བར་གཤེགས་པའི་གསུང་རབ་ཀྱི་དགོངས་པ་འགྲེལ་པའི་དབང་དུ་བྱས་ནས་རྩོམ་པ་པོ་ལྟ་བ་ངན་པ་དང་ཐེ་ཚོམ་སོགས་རྣམ་གཡེང་མེད་པའི་བློ་གྲོས་ཅན་གྱིས་བཤད་པའི་ངག་གང་ཞིག །ཐར་པ་ཐོབ་པའི་ལམ་དང་རྗེས་སུ་མཐུན་པའོ། །

གསུམ་པ་ནི། འཆོས་སྐྱོབ་ཡོན་ཏན་ཅན། །བསྟན་བཅོས་དེ་ནི་དྲུག་བྲལ་གསུམ་དུ་འདོད། ། མཚན་ཉིད་དེ་དང་ལྡན་པའི་བསྟན་བཅོས་ཀྱི་ངེས་ཚིག་ནི་ལེགས་སྦྱར་གྱི་སྐད་དུ་ཤཱསྟྲ་ཞེས་བྱ་སྟེ། དེའང་ཤཱ་ས་ནི་འཆོས་པ། ཏྲ་ཡ་སྐྱོབ་པའི་ཕྱིར་བསྟན་བཅོས་ཞེས་བྱ་སྟེ། རྣམ་བཤད་རིགས་པར། ཉོན་མོངས་དགྲ་རྣམས་མ་ལུས་འཆོས་པ་དང༌། །ངན་འགྲོའི་སྲིད་ལས་སྐྱོབ་བྱེད་གང་ཡིན་པ། །འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །གཉིས་པོ་འདི་དག་གཞན་གྱི་ལུགས་ལ་མེད། །ཅེས་སོ། །ཡང་ཤཱསྟྲ་ཞེས་པ་ངེས་པར་བསྟན་པ་དང༌། གཞུང་ལུགས་ལ་འཇུག་པ་འཆི་མེད་མཛོད་དུ་བཤད་པ་ལྟར། ས་སྡེ་ལས། དོན་མེད་དོན་ལོག་དོན་དང་༼ཨེ༩༧བ༽ལྡན། །ཐོས་རྩོད་སྒྲུབ་པ་ལྷུར་ལེན་དང༌། །ངན་གཡོ་བརྩེ་བྲལ་སྡུག་བསྔལ་སྤོང༌། །བསྟན་བཅོས་དྲུག་བྲལ་གསུམ་དུ་འདོད། །ཅེས་སོ། །དེའང་རིག་བྱེད་བཞི་ལ་སོགས་པ་ཡང་དག་པའི་དོན་མེད་པའི་བསྟན་བཅོས་དང༌། རྟག་ཆད་དུ་ལྟ་བ་ལ་སོགས་པས་གྲོལ་བ་འགྲུབ་པར་སྨྲ་བ་སོགས་དོན་ལོག་པའི་བསྟན་བཅོས་དང༌། སྙན་ངག་ལ་སོགས་པ་ཐོས་པ་ལྷུར་ལེན་པའི་བསྟན་བཅོས་དང༌། རྟོག་གེ་ལ་སོགས་པའི་རྩོད་པ་ལྷུར་ལེན་དང༌། གཡུལ་ལས་རྣམ་པར་རྒྱལ་བ་ལ་སོགས་པའི་ངན་གཡོ་དང༌། བ་གླང་ལ་སོགས་པའི་མཆོད་སྦྱིན་ཆོས་སུ་སྨྲ་བའི་རང་གཞན་ལ་འཚེ་བ་ཅན་བརྩེ་བ་དང་བྲལ་བའི་བསྟན་བཅོས་ངན་པ་དྲུག་དང་བྲལ་ཞིང༌། གནས་སྐབས་བདེ་ཞིང་མཐར་ཐུག་གྲོལ་བ་འགྲུབ་པའི་དོན་ཆེན་པོ་དང་ལྡན་པ་དང༌། བྱང་ཆུབ་སྒྲུབ་པ་དང༌། འཁོར་བའི་སྡུག་བསྔལ་མཐའ་དག་སྤོང་བའི་བསྟན་བཅོས་གསུམ་ནི། སངས་རྒྱས་པ་དག་གིས་དང་དུ་བླང་བྱར་འདོད་པ་ཡིན་ནོ། ། བཞི་པ་ལ་གསུམ། བྱེད་ལས་ཀྱི་སྒོ་ནས་དབྱེ་བ། བཤད་བྱའི་སྒོ་ནས་དབྱེ་བ། བརྗོད་བྱའི་སྒོ་ནས་དབྱེ་བའོ། །དང་པོ་ནི། དེ་ཡང་བྱེད་ལས་སྒོ་ནས་རྒྱ་ཆེན་སྡུད། །ཟབ་མོ་རྣམ་འབྱེད་འཁྲུགས་པ་སྡེབ་དང་གསུམ། ། དེའང་བསྟན་བཅོས་དེ་ལ་བྱེད་ལས་ཀྱི་སྒོ་ནས་དབྱེ་ན།

རྒྱ་ཆེན་པོ་སྡུད་པའི་བསྟན་བཅོས་དང༌། ཟབ་མོ་རྣམ་པར་འབྱེད་པའི་བསྟན་བཅོས་དང༌། འཁྲུགས་པ་གོ་རིམ་དུ་སྡེབ་པའི་བསྟན་བཅོས་དང་གསུམ་དུ་བཤད་པ་ལས། དང་པོ་ནི། མངོན་པ་མཛོད་ལྟ་བུ། གཉིས་པ་མངོན་རྟོགས་རྒྱན་ལྟ་བུ། གསུམ་པ་མདོ་སྡེ་རྒྱན་ལྟ་བུའོ། ། གཉིས་པ་ནི། བཤད་བྱ་སྤྱི་དང་བྱེ་བྲག་དགོངས་འགྲེལ་ལ། །འཁོར་ལོ་གསུམ་གྱི་ལྟ་སྤྱོད་ཐ་དད་དང༌། ། བཤད་བྱ་བཀའི་སྒོ་ནས་བསྟན་བཅོས་ཀྱི་དབྱེ་བ་གཉིས་སུ་འགྱུར་ཏེ། བཀའ་སྤྱིའི་དགོངས་འགྲེལ་དང༌། བྱེ་བྲག་གི་དགོངས་འགྲེལ་ལོ། །དང་པོ་ཀཙཱན་ལ་སོགས་བརྡ་སྤྲོད་པ་དང༌། སྡེ་བདུན་སོགས་ཚད་མ་རིག་༼ཨེ༩༨ན༽པའི་བསྟན་བཅོས་རྣམས་སོ། །གཉིས་པ་ལའང་འཁོར་ལོ་གསུམ་གྱི་ལྟ་སྤྱོད་འགྲེལ་པའི་དབྱེ་བ་ཐ་དད་པ་མང་དུ་འགྱུར་ཏེ། འཁོར་ལོ་དང་པོའི་ལྟ་བའི་ཆ་འགྲེལ་པ་ལ། ཉན་ཐོས་ཀྱི་མངོན་པ་སྡེ་བདུན། བྱེ་བྲག་བཤད་མཛོད་ཆེན་མོ། དེ་དག་གི་དོན་བསྡུས་མངོན་པ་མཛོད་ལ་སོགས་པའོ། །སྤྱོད་པའི་ཆ་འགྲེལ་པ་ལ། འདུལ་བ་མདོ་རྩ་དང་མེ་ཏོག་ཕྲེང་རྒྱུད་ལ་སོགས་པའོ། །འཁོར་ལོ་བར་པའི་ལྟ་བའི་ཆ་འགྲེལ་པ་ལ། དངོས་བསྟན་སྟོང་ཉིད་ཀྱི་རིམ་པ་གསལ་བར་བྱེད་པ་དབུ་མ་རིགས་ཚོགས་དྲུག་སོགས་དང༌། སྦས་དོན་མངོན་རྟོགས་ཀྱི་རིམ་པ་གསལ་བར་བྱེད་པ་མངོན་རྟོགས་རྒྱན་སོགས་སོ། །སྤྱོད་པའི་ཆ་འགྲེལ་པ་བསླབ་པ་ཀུན་ལས་བཏུས་སོགས་དང༌། ལྟ་སྤྱོད་གཉིས་ཆར་འགྲེལ་པ་བྱང་ཆུབ་སེམས་དཔའི་སྤྱོད་པ་ལ་འཇུག་པ་སོགས་སོ། །འཁོར་ལོ་ཐ་མའི་ལྟ་བའི་ཆ་འགྲེལ་པ་མདོ་སྡེ་རྒྱན་དང་རྣམ་འབྱེད་གཉིས། རྒྱུད་བླ་སོགས་དང༌། སྤྱོད་པའི་ཆ་འགྲེལ་པ་སྡོམ་པ་ཉི་ཤུ་པ་སོགས་སོ། ། གསུམ་པ་ནི། བརྗོད་བྱ་ཇི་སྙེད་པ་དང་ཇི་ལྟ་བ། །ཐར་དང་རྣམ་མཁྱེན་གཙོ་བོར་སྟོན་རྣམས་ཏེ། ། བསྟན་བཅོས་རྣམས་བརྗོད་བྱའི་སྒོ་ནས་དབྱེ་བ་གསུམ་སྟེ། ཇི་སྙེད་པ་སྟོན་པ་དང༌། ཇི་ལྟ་བ་སྟོན་པ་དང༌། ཐར་པ་དང་ཐམས་ཅད་མཁྱེན་པ་སྟོན་པའོ། །ཇི་སྙེད་པ་སྟོན་པའང་ཕལ་པ་དང་མཆོག་གཉིས་ལས་སྔ་མ་ནི་ལུགས་ཀྱི་བསྟན་བཅོས་སོགས་དང༌།

ཕྱི་མ་ནི་རིག་པའི་གནས་ལྔའི་བསྟན་བཅོས་རྣམས་ཏེ། དེ་ལས་ནང་རིག་པ་སྟོན་པ་ནི་ཕུང་པོ་ལྔའི་རབ་བྱེད་སོགས་སོ། །ཇི་ལྟ་བ་སྟོན་པ་བདེན་གཉིས་རྣམ་ངེས་དང༌། སུམ་ཅུ་པ་དང༌། དབུ་མ་རྒྱན་སོགས་དང༌། ཐར་པ་དང་ཐམས་ཅད་མཁྱེན་པ་སྟོན་པ་བྱང་ས་དང་དགོངས་རྒྱན་ལ་སོགས་པའོ། ། བཞི་པ་ཞར་བྱུང་བླང་དོར་གྱི་གནས་བཤད་པ་ནི། ས་བཅུའི་དབང་ཕྱུག་རྒྱན་དྲུག་ལ་སོགས་པའི། །གཞུང་རྣམས་རྒྱལ་བའི་བཀའ་བཞིན་སྤྱི་བོར་བླང༌། ། བོད་གཞུང་རྙིང་པ་༼ཨེ༩༨བ༽རྣམས་ཀྱང་ཁྱད་འཕགས་སོ། ། བསྟན་པ་ནུབ་ཀ་མའི་སྐབས་འདིར་མི་རྣམས་བསོད་ནམས་དང་བློ་གྲོས་ཆུང་བའི་དབང་གིས་རྒྱལ་བའི་བཀའ་ལས་བསྟན་བཅོས། དེའང་རྒྱ་གཞུང་ལས་བོད་གཞུང༌། དེའང་སྔར་བྱུང་རྣམས་ལས་ཕྱིས་བྱུང་རྣམས་རིམ་གྱིས་རྩིས་སུ་བྱེད་དོ། །དེ་ལ་འཇིག་རྟེན་གྱི་ཁམས་འདི་ན་ཚིག་གི་ནང་ནས་མཆོག་གམ་ཕུལ་དུ་གྱུར་པ་ནི་རྒྱལ་བའི་གསུང་རབ་རིན་པོ་ཆེ་ཡིན་པས་དོན་མ་གོ་ཡང་ཚིག་ཀློག་པ་ཁོ་ན་ཙམ་ལ་བྱིན་རླབས་དང་དགོས་པ་བསམ་གྱིས་མི་ཁྱབ་པ་དང་ལྡན་པས་སྲོག་ལྟར་དུ་གཅེས་པར་བྱ་བ་ཡིན་ལ། དེའི་འོག་ཏུ་བྱམས་ཆོས་སྡེ་ལྔ། སེམས་འགྲེལ་སྐོར་གསུམ་སོགས་ས་བཅུའི་དབང་ཕྱུག་གི་གསུང་རྣམས་དང༌། སངས་རྒྱས་གཉིས་པ་པདྨཱ་ཀ་རའི་རྡོ་རྗེའི་གསུང་ཡིན་ངེས་པ་རྣམས་དང༌། ཛམ་གླིང་མཛེས་པར་བྱེད་པའི་རྒྱན་དྲུག །སོགས་ཁོངས་ནས་ཆེན་པོ་བཞི། རྨད་དུ་བྱུང་བའི་སློབ་དཔོན་གཉིས། མཁས་པ་སྒོ་དྲུག །ཇོ་བོ་རྗེ་དང་ཨ་བྷ་ཡཱ་ཀ་ར་སོགས་གྲུབ་པའི་སློབ་དཔོན་ཆེན་པོ་རྣམས་ཀྱིས་མཛད་པར་ངེས་པའི་གཞུང་རྣམས་ཀྱང་རྒྱལ་བའི་བཀའ་བཞིན་དུ་སྤྱི་བོར་བླང་བར་རིགས་ཤིང༌། བོད་དུ་སྔ་འགྱུར་གྱི་ལོ་ཙཱ་ཆེན་པོ་རྣམས་དང༌། ཕྱི་དར་བཤད་སྒྲུབ་ཀྱི་རྩ་བའི་ཤིང་རྟ་ཆེན་པོ་རྣམས་ཀྱི་བསྟན་བཅོས་ཕྱོགས་སུ་མ་ལྷུང་བ་རྣམས་ཀྱང་ཁྱད་པར་དུ་འཕགས་པ་ཡིན་པས། རྒྱ་གཞུང་རྩོད་མེད་རྣམས་དང་རྗེས་མཐུན་པར་བལྟ་ཞིང་དང་དུ་བླང་བར་བྱ་བ་ཡིན་ལ།

པཎྜི་ཏ་ཕལ་པས་མཛད་པའི་རྒྱ་གཞུང་དང༌། བོད་ཀྱི་བསྟན་བཅོས་ཕྱོགས་རེའི་མིག་ཅན་དག་གིས་སྦྱར་བ་རྣམས་དང༌། ཁྱད་པར་ཕྱི་རབས་ཀྱི་རྟོག་གེ་བ་རྣམས་དང༌། བློ་གྲོས་རྨོངས་ཀྱང་གཡར་ཁྲལ་དུ་ལད་མོ་ཟློ་བ་རྣམས་དང༌། ཆོས་ལུགས་སོ་སོའི་ཁ་འཛིན་ཅན་རྣམས་ཀྱིས་ཅི་ཐོད་དུ་སྦྱར་བའི་ཡིག་བྲིས་རྣམས་ནི་དུས་དང་བློ་གྲོས་གྲོན་པའི་རྒྱུ་དང༌། དེ་ལྟ་བུས་མི་དགེ་བའི་བཤེས་གཉེན་བྱེད་པའི་ཉེན་ཡོད་པས་ཡིད་བརྟོན་བྱ་བའི་ཡུལ་མ་ཡིན་ཏེ། རྗེ་བཙུན་ཐམས་ཅད་༼ཨེ༩༩ན༽མཁྱེན་པ་སྒྲོལ་བའི་མགོན་པོས། ཕྱི་རབས་ཀྱི་གཏམ་ལ་མ་དགེས་ཤིག །སྔོན་གྱི་མཁས་པ་གྲུབ་ཐོབ་ཡིན། དེང་སང་གི་མཁས་པ་མཁས་རྫུ་རུ་འདུག །ཅེས་གསུངས་པ་བཞིན་ནོ། །བསྟན་པ་དམ་པའི་ཆོས་ངོས་བཟུང་པའི་སྐབས་དང་པོའི་འགྲེལ་པའོ།། །། ༈ སྐབས་གཉིས་པ་ལུང་གི་ཆོས་འཁོར་བྱེ་བྲག་ཏུ་བཤད་པ་ལ་གཉིས། བཞེད་པ་སྤྱིར་བསྟན་པ། ཆོས་འཁོར་བྱེ་བྲག་ཏུ་བཤད་པའོ། །དང་པོ་ནི། སྟོན་པ་མངོན་སངས་རྒྱས་ཏེ་བདུན་ཕྲག་བདུན། །རྫོགས་མཐར་ཆོས་འཁོར་བསྐོར་ནས་མྱང་འདས་བར། ། ཐེག་དམན་འབའ་ཞིག་གསུངས་ཞེས་ཉན་ཐོས་སྨྲ། །ཐེག་ཆེན་པ་རྣམས་འཁོར་ལོ་གསུམ་དུ་བཞེད། ། སྟོན་པ་བཅོམ་ལྡན་འདས་ཤཱཀྱའི་དབང་པོ་བྱང་ཆུབ་ཀྱི་སྙིང་པོར་མངོན་པར་རྫོགས་པར་སངས་རྒྱས་ནས་ཞག་བདུན་ཕྲག་བདུན་དུ་ཆོས་མ་གསུངས་ལ། ཞག་གྲངས་ཞེ་དགུ་རྫོགས་པའི་མཐར་ཚངས་པས་གསོལ་བ་བཏབ་སྟེ་ཝ་ར་ཎཱ་སིར་ཆོས་ཀྱི་འཁོར་ལོ་ཐོག་མར་བསྐོར་ནས་མྱ་ངན་ལས་འདས་ཀྱི་བར་དུ་ཐེག་དམན་ཉན་ཐོས་ཀྱི་སྡེ་སྣོད་བདེན་པ་བཞིའི་ཚུལ་ལས་བརྩམས་པ་འབའ་ཞིག་གསུངས་སོ། །ཞེས་ཉན་ཐོས་སཻནྡྷ་པ་རྣམས་དེ་སྐད་དུ་སྨྲ་ཞིང༌། འཁོར་ལོ་ཕྱི་མ་གཉིས་ཀྱི་རྣམ་གཞག་ཁས་མི་ལེན་ནོ། །ཐེག་ཆེན་པ་རྣམས་ནི་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་བར་བཞེད་ཅིང་དེའི་ཚུལ་རྒྱས་པར་འཆད་པར་འགྱུར་རོ། ། གཉིས་པ་ལ་གསུམ། ཆོས་འཁོར་གྱི་ངོ་བོ།

ངེས་ཚིག །རྣམ་པར་དབྱེ་བའོ། །དང་པོ་ལའང་གཉིས། སྤྱིར་ཆོས་འཁོར་གྱི་ངོ་བོ། བྱེ་བྲག་ལུང་ཆོས་ཀྱི་མཚན་ཉིད་དོ། །དང་པོ་ནི། ཆོས་འཁོར་ངོ་བོ་དམ་ཆོས་མི་མཐུན་གཅོད། ། སྤྱིར་ཆོས་ཀྱི་འཁོར་ལོ་ཞེས་བྱ་བ་སྟོན་པས་གསུངས་པའི་དམ་པའི་ཆོས་གང་ཞིག །མི་མཐུན་ཕྱོགས་འཇོམས་ཤིང་གཅོད་པའི་ནུས་པ་ཅན་ནོ། ། བྱེ་སྨྲས་མཐོང་ལམ་མདོ་སྡེས་མཐོང་སྒོམ་དང༌། །མི་སློབ་ལམ་སྟོན་ཆོས་༼ཨེ༩༩བ༽ཀྱི་རྣམ་གྲངས་བཅས། ། དེའང་བྱེ་བྲག་ཏུ་སྨྲ་བ་རྣམས་ཀྱིས་མཐོང་ལམ་ཁོ་ན་ཆོས་འཁོར་དུ་འདོད་དེ། མཛོད་ལས། ཆོས་ཀྱི་འཁོར་ལོ་མཐོང་བའི་ལམ། །མྱུར་བར་འགྲོ་སོགས། ཞེས་བཤད་པ་ལྟར། འཁོར་ལོས་སྒྱུར་བའི་འཁོར་ལོ་རིན་པོ་ཆེ་ནི་འདོང་བར་འདོད་པའི་སར་མྱུར་དུ་འགྲོ་བ་དང༌། ཡུལ་གཞན་འདོར་ཞིང་གཞན་དུ་འཇུག་པ་དང༌། གྲོང་དང་གྲོང་རྡལ་སོགས་མ་རྒྱལ་བ་ལས་རྒྱལ་བ་དང༌། རྒྱལ་བ་རྣལ་དུ་འགོད་པ་དང༌། གནས་ལ་ལར་འཕར་ཞིང་ལ་ལར་འབབ་པ་ལྟར། སྐད་ཅིག་བཅོ་ལྔས་བདེན་པ་རྟོགས་པའི་ཕྱིར་མྱུར་དུ་འགྲོ་བ་དང༌། བར་ཆད་མེད་ལམ་འདོར་བ་དང༌། རྣམ་གྲོལ་ལམ་མངོན་དུ་བྱ་བའི་ཕྱིར་འཇུག་པའམ། བདེན་པའི་དམིགས་པ་གཞན་འདོར་ཞིང༌། གཞན་དུ་འཇུག་པ་དང༌། བར་ཆད་མེད་ལམ་གྱིས་འཇིག་ལྟ་སོགས་ཉོན་མོངས་པ་མ་རྒྱལ་བ་རྣམས་ལས་ཐོབ་པ་གཅོད་པའི་སྒོ་ནས་རྒྱལ་བར་བྱེད་པ་དང༌། རྣམ་གྲོལ་ལམ་གྱིས་ཉོན་མོངས་བྲལ་བའི་ཐོབ་པ་དང༌། ལྷན་ཅིག་སྐྱེས་པའི་སྒོ་ནས་རྒྱལ་བ་རྣལ་དུ་དགོད་པ་དང༌། གཟུགས་དང་གཟུགས་མེད་པའི་ཁམས་ལ་དམིགས་ནས་འཕར་བ་དང༌། འདོད་པའི་ཁམས་ལ་དམིགས་ནས་འབབ་པ་ལ་སོགས་པ་རྣམས་ཀྱི་ཕྱིར། ཆོས་འཁོར་ནི་མཐོང་ལམ་ཁོ་ནའོ་ཞེས་སོ། །མདོ་སྡེ་པ་རྣམས་ཀྱིས་ནི། མཐོང་སྒོམ་མི་སློབ་ལམ་གསུམ་ག་དེ་སྟོན་པར་བྱེད་པའི་ཆོས་ཀྱི་རྣམ་གྲངས་དང་བཅས་པ་ཆོས་འཁོར་དུ་འདོད་དེ། སློབ་དཔོན་རྒྱལ་པོའི་སྲས་ཀྱིས། དེ་ལྟ་བས་ན་ཆོས་ཀྱི་རྣམ་གྲངས་དེ་ཉིད་ཆོས་ཀྱི་འཁོར་ལོ་ཡང་ཡིན་ཏེ།

ཆོས་ཀྱི་འཁོར་ལོ་རབ་ཏུ་སྟོན་པའི་ཕྱིར་རོ། །ཞེས་དང༌། མཐོང་བ་དང་སྒོམ་པ་དང་མི་སློབ་པའི་ལམ་ཡང་ཆོས་ཀྱི་འཁོར་ལོ་ཡིན་ཏེ། གདུལ་བྱའི་སྐྱེ་བོའི་རྒྱུད་ལ་འཇུག་པས་འཁོར་ལོ་ཞེས་བྱ་བའི་ཕྱིར་རོ། །ཞེས་བཤད་པས་སོ། ། ཐེག་ཆེན་ལམ་ལྔ་གསུང་རབ་ཀུན་ལ་འཇོག ། ཐེག་ཆེན་པ་ལྟར་ན་ཚོགས་ལམ་ནས་མི་སློབ་ལམ་གྱི་བར་༼ཨེ༡༠༠ན༽ལམ་ལྔ་པོ་ཐམས་ཅད་ཆོས་ཀྱི་འཁོར་ལོ་ཡིན་ཏེ། དབུ་མ་པ་ཆོས་བཤེས་ཀྱིས། ཆོས་ཀྱི་འཁོར་ལོ་ཁ་ཅིག་ནི་ཚོགས་ཀྱི་ལམ་མོ། །ཁ་ཅིག་ནི་སྦྱོར་བའི་ལམ་མོ། །ཁ་ཅིག་ནི་བར་ཆད་མེད་པའི་ལམ་གྱི་བར་རོ། །ཞེས་བཤད་ཅིང་རྣམ་གྲོལ་གྱི་ལམ་ཡང་ཆོས་ཀྱི་འཁོར་ལོ་ཐམས་ཅད་ཀྱི་མཆོག་ཏུ་གྱུར་པ་སྟེ། རྒྱ་ཆེར་རོལ་པའི་མདོར་བྱམས་པ་ཆོས་ཀྱི་འཁོར་ལོ་དེ་ནི་གཏིང་མི་དམིགས་པའི་ཕྱིར་ཟབ་པའོ། །ཞེས་པ་ལ་སོགས་པ་རྒྱ་ཆེར་གསུངས་པས་སོ། །ལམ་དེ་དག་བརྗོད་བྱེད་སྟོན་པའི་གསུང་རབ་ཀུན་ཀྱང་ཆོས་ཀྱི་འཁོར་ལོར་འཇུག་པ་སྟེ། སློབ་དཔོན་དབྱིག་གཉེན་གྱིས། ཀུན་རྫོབ་ཀྱི་ཆོས་ཀྱི་ངོ་བོ་བསྟན་པའི་རང་བཞིན་གྱི་འཁོར་ལོ་ནི་ཆོས་ཀྱི་འཁོར་ལོ་ཡིན་ནོ། །ཞེས་དང༌། ཤེར་ཕྱིན་དང་མངོན་པ་སོགས་ཀྱི་མིང་ཡང་གཞུང་ལུགས་ལ་འཇུག་པ་མི་འགལ་བ་བཞིན་དུ་འདིར་ཡང་རིགས་པའི་ཕྱིར་རོ། །ཡང་ན་ཆོས་འཁོར་དངོས་རྟོགས་པའི་ཆོས་དང་ཚོགས་སྦྱོར་གྱི་ལམ་དེའི་ཡན་ལག་ཡིན་ཞིང༌། གསུང་རབ་ནི་དེ་དག་གཞན་རྒྱུད་ལ་གོ་བར་བྱེད་པའི་ཕྱིར་ཆོས་འཁོར་བསྐོར་བ་ཞེས་བྱ་བར་བཤད་ཀྱང་ལེགས་པའི་ཕྱོགས་གཅིག་ཡིན་ནོ། ། གཉིས་པ་ནི། ལུང་གི་ངོ་བོ་ངག་གི་རྣམ་རིག་སྟེ། །རྒྱལ་བའི་ཡེ་ཤེས་འགྲོ་སེམས་དག་པ་ལས། ། གདུལ་བྱའི་ཤེས་པ་མིང་ཚིག་ཡི་གེར་སྣང༌། །བྱེ་མདོས་མིང་ཚིག་ཕུང་པོ་གཉིས་སུ་སྨྲ། ། དེ་ལ་བྱེ་བྲག་ལུང་གི་ཆོས་འཁོར་གྱི་ངོ་བོ་ནི། སྟོན་པས་གསུངས་པའི་དམ་ཆོས་གང་ཞིག །མྱ་ངན་ལས་འདས་པའི་རྒྱུ་འབྲས་ངོ་བོ་ཉིད་གསུམ་གང་རུང་བརྗོད་བྱའི་གཙོ་བོར་གྱུར་པ་ངག་གི་རྣམ་པར་སྣང་བའི་རྣམ་རིག་གོ

།དེའི་མཚན་གཞིའང༌། བདག་རྐྱེན་སངས་རྒྱས་ཀྱི་ཡེ་ཤེས་དང༌། རྒྱུ་རྐྱེན་གདུལ་བྱའི་འགྲོ་བ་རྣམས་ཀྱི་རྒྱུད་དག་པ་གཉིས་ལ་བརྟེན་ནས། གདུལ་བྱ་དེའི་ཤེས་པ་མིང་ཚིག་ཡི་གེའི་རྣམ་པར་སྣང་བ་ཉིད་ཡིན་གྱི། བཅོམ་ལྡན་འདས་ལ་ངག་ཀུན་ནས་སློང་བའི་བག་ཆགས་མི་མངའ་བའི་ཕྱིར་དང༌། ༼ཨེ༡༠༠བ༽ནང་གི་ཤེས་པ་ཕྱི་རོལ་གྱི་སྒྲར་ཞེན་པའི་མ་རིག་པ་མེད་པའི་ཕྱིར་དོན་དམ་པར་དེ་བཞིན་གཤེགས་པས་བཞེད་པའི་དབང་གིས་བསྟན་པ་ནི་མ་ཡིན་ནོ། །དེ་ལྟ་བས་ན་ཐེག་ཆེན་གྱི་མདོ་སྡེ་འགའ་ཞིག་ལས། བདེ་བར་གཤེགས་པས་ཆོས་ཚིག་འབྲུ་གཅིག་ཀྱང་མ་བསྟན་པར་བཤད་པའང་དོན་འདི་ལ་དགོངས་སོ། །ཐེག་དམན་པ་དག་གིས་དེ་ལྟར་མི་འདོད་དེ། མཛོད་ལས། གང་རྣམས་ཐུབ་པས་གསུངས་དེ་དག །ཚིག་གམ་མིང་ཡིན་དེ་དག་ནི། །གཟུགས་དང་འདུ་བྱེད་དག་ཏུ་འདུས། །ཞེས་བཤད་པ་ལྟར། བྱེ་སྨྲས་གསུང་རབ་ཀྱི་ངོ་བོ་མིང་ཚིག་ཡི་གེའི་ཚོགས་པ་སྒྲ་སྤྱིའི་ཕྲེང་བར་འདོད་པས་ལྡན་མིན་འདུ་བྱེད་དང༌། མདོ་སྡེ་པས་དེ་སྒྲ་རང་མཚན་པར་འདོད་པས་གཟུགས་ཕུང་སྟེ་དངོས་པོའི་མཐའ་གཉིས་སུ་སྨྲ་བར་བྱེད་དོ། ། གཉིས་པ་ངེས་ཚིག་ནི། ངེས་ཚིག་དྷརྨ་ཙཀྲའི་སྒྲ་ཕྱི་མ། །རྟོགས་པ་འཕོ་དང་ལུང་གི་ཆོས་ཕུང་ཚོགས། ། ལེགས་སྦྱར་གྱི་སྐད་དུ་དྷརྨ་ཙཀྲ་ཞེས་བྱ་བ་དྷརྨའི་སྒྲ་བཤད་གོང་དུ་སོང༌། ཙཀྲའི་སྒྲ་འཕོ་བ་དང་ཚོགས་པ་ལའང་འཇུག་པས། རྟོགས་པའི་ཆོས་འཁོར་གདུལ་བྱའི་རྒྱུད་ལ་འཕོ་བ་ལྟར་སྣང་བའི་ཕྱིར་དང༌། ལུང་གི་ཆོས་འཁོར་ཆོས་ཀྱི་ཕུང་པོ་མང་པོའི་བདག་ཉིད་ཡིན་པའི་ཕྱིར་དེ་སྐད་ཅེས་བྱ་སྟེ། ཆོས་བཤེས་ཀྱིས་ཀྱང༌། འཁོར་ལོ་ནི་གདུལ་བྱའི་རྒྱུད་ལ་འཕོ་བར་སྣང་བས་ནའམ། ཚོགས་ཀྱི་དོན་གྱི་ཕྱིར་འཁོར་ལོ་སྟེ་སྒྲའི་དོན་ནི་དེ་དག་དང་ཉེ་བའི་ཕྱིར་རོ། །ཞེས་སོ། །ཡང་མིང་གི་རྣམ་གྲངས་ཚངས་པའི་འཁོར་ལོ་ཞེས་བྱ་བའང༌། མཛོད་ལས། དེ་ཉིད་ཚངས་ཚུལ་ཚངས་པ་ཡི། །འཁོར་ལོ་ཚངས་པས་བསྐོར་ཕྱིར་རོ། །ཞེས་འབྱུང་བ་ལྟར་རོ། །

གསུམ་པ་རྣམ་པར་དབྱེ་བ་ལ་གཉིས། ཐུན་མོང་དང༌། ཐུན་མོང་མ་ཡིན་པའོ། །དང་པོ་ལ་གཉིས། ཆོས་འཁོར་གསུམ་དུ་དབྱེ་བ། དེ་ཆོས་ཕུང་དུ་རྣམ་པར་གཞག་པའོ། །དེའི་དང་པོ་ལ་གཉིས། སྤྱི་དང་སོ་སོའི་རྣམ་གཞག་གོ །དང་པོ་ནི། ༼ཨེ༡༠༡ན༽ དབྱེ་ན་དང་པོ་བདེན་བཞི་བར་པ་ནི། །མཚན་ཉིད་མེད་དང་ཐ་མ་ལེགས་པར་ཕྱེ། ། ངེས་འབྱུང་རྣམ་ཐར་ཕྱིར་མི་ལྡོག་པའི་གཏམ། །ཞིར་འཇུག་སྨིན་དང་ལུང་སྟོན་ཐོབ་ཕྱིར་གསུངས། ། བསོད་ནམས་མ་ཡིན་བདག་དང་ལྟ་ཀུན་ཟློག ། ལུང་གི་ཆོས་དེ་ལ་དབྱེ་ན་ཆོས་ཀྱི་འཁོར་ལོ་རྣམ་པ་གསུམ་ཞེས་ཐེག་ཆེན་པ་རྣམས་ལ་གྲགས་ཤིང་གྲུབ་པ་སྟེ། དེའང་བཀའ་དང་པོ་བདེན་པ་བཞིའི་ཆོས་འཁོར། བར་པ་མཚན་ཉིད་མེད་པའི་ཆོས་འཁོར། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་རོ། །དེའང་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས། དེ་བཞིན་གཤེགས་པས་ཡོངས་སུ་མ་དག་པའི་སེམས་ཅན་གྱི་ཁམས་རིག་ནས། མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། མི་སྡུག་པ་ཡིད་འབྱུང་བར་འགྱུར་བའི་གཏམ་གྱིས་འཁོར་བ་ལ་མངོན་པར་དགའ་བའི་སེམས་ཅན་རྣམས་ཡིད་འབྱུང་བར་བྱེད། འཕགས་པའི་ཆོས་འདུལ་བ་ལ་འཇུག་པར་བྱེད་དོ། །དེ་ཙམ་གྱིས་དེ་བཞིན་གཤེགས་པ་བརྩོན་འགྲུས་རྒྱུན་མི་གཅོད་ཅིང༌། དེའི་འོག་ཏུ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པའི་གཏམ་གྱིས་དེ་བཞིན་གཤེགས་པའི་ཚུལ་ཁོང་དུ་ཆུད་པར་བྱེད་དོ། །དེ་ཙམ་གྱིས་ཀྱང་དེ་བཞིན་གཤེགས་པ་བརྩོན་འགྲུས་རྒྱུན་མི་གཅོད་ཀྱི། དེའི་འོག་ཏུ་ཕྱིར་མི་ལྡོག་པའི་འཁོར་ལོའི་གཏམ་དང༌། འཁོར་གསུམ་ཡོངས་སུ་དག་པའི་གཏམ་གྱིས་སེམས་ཅན་དེ་དག་དེ་བཞིན་གཤེགས་པའི་ཡུལ་ལ་འཛུད་དོ། །ཞེས་ཆོས་འཁོར་གསུམ་ལ་གཏམ་གསུམ་གྱིས་བསྟན་པར་མཛད་དེ། དང་པོ་འཁོར་བ་ལས་ཡིད་ངེས་པར་འབྱུང་བའི་གཏམ་དང༌། གཉིས་པ་རྣམ་ཐར་སྒོ་གསུམ་གྱི་གཏམ་དང༌། གསུམ་པ་ཕྱིར་མི་ལྡོག་པའི་འཁོར་ལོའི་གཏམ་མོ། །དེ་ལྟར་འཇོག་པའི་རྒྱུ་མཚན་ནི།

གདུལ་བྱ་བྱང་ཆུབ་མཆོག་ཏུ་དཀྲི་བའི་རིམ་པས་བཞག་པ་སྟེ། རྒྱུད་བླ་མ་ལས། འཇིག་རྟེན་ཞི་བའི་ལམ་ལ་འཇུག་པ་དང༌། །རབ་ཏུ་སྨིན་དང་ལུང་སྟོན་རྒྱུ་ཡི་གཟུགས། །ཞེས་༼ཨེ༡༠༡བ༽བཤད་པ་ལྟར། དང་པོ་གདུལ་བྱ་འཁོར་བ་ལ་ཆགས་པ་རྣམས་ཡིད་འབྱུང་བའི་གཏམ་གྱིས་བསྐུལ་ནས་ཞི་བའི་ལམ་ལ་འཇུག་པ་དང༌། དེ་ནས་སྟོང་ཉིད་ཀྱི་གཏམ་གྱིས་ཐེག་པ་ཆེན་པོར་ཡོངས་སུ་སྨིན་པ་དང༌། དེ་ནས་ཕྱིར་མི་ལྡོག་པའི་འཁོར་ལོའི་གཏམ་གྱིས་དེ་བཞིན་གཤེགས་པའི་ཡུལ་ལ་འཇུག་ཅིང་ལུང་སྟོན་པ་ཆེན་པོ་འཐོབ་པར་བྱེད་པའི་ཕྱིར་གསུངས་སོ། །གཞན་ཡང་འཕགས་པ་ལྷས། བསོད་ནམས་མ་ཡིན་དང་པོར་ཟློག །བར་དུ་བདག་ནི་ཟློག་པ་དང༌། །ཐ་མར་ལྟ་གཞི་ཀུན་ཟློག་པ། །གང་གིས་ཤེས་དེ་མཁས་པ་ཡིན། །ཞེས་བཤད་པའང་ཆོས་འཁོར་གསུམ་ལ་སྦྱོར་བར་བཞེད་དེ་རྒྱས་པར་ཕྱི་ནས་འབྱུང་ངོ༌། །

གཉིས་པ་སོ་སོའི་རྣམ་གཞག་ལ་གསུམ། འཁོར་ལོ་དང་པོ། བར་པ། ཐ་མའོ། །དང་པོ་ནི། བདེན་བཞི་ལན་གསུམ་བཟླས་པ་བཅུ་གཉིས་ཏེ། ། དེ་ལ་དང་པོ་བདེན་བཞིའི་ཆོས་འཁོར་གྱི་མཚན་ཉིད་ནི། སྟོན་པས་གསུངས་པའི་དམ་ཆོས་གང་ཞིག་ཐེག་ཆེན་གྱི་ལམ་སྟེགས་སུ་དགོངས་ནས། གཙོ་བོར་ཐེག་དམན་གྱི་རིགས་ཅན་རྣམས་ལ་བསྟན་པའོ། །དེའི་མཚན་གཞི་ནི། ཉན་ཐོས་རྣམས་ལ་གྲགས་པའི་འདུལ་མངོན་མདོ་སྡེའི་གསུང་རབ་རྣམས་ཏེ་ལུང་སྡེ་བཞི་སོགས་སོ། །དེ་དག་ལ་ཅིའི་ཕྱིར་བདེན་བཞིའི་ཆོས་འཁོར་ཞེས་བྱ་ཞེ་ན་གཙོ་བོར་བདེན་པ་བཞི་ལས་བརྩམས་ཏེ་དམན་པ་ལ་མོས་པ་རྣམས་དྲང་བའི་ཕྱིར་ལྟ་སྤྱོད་ཡང་དག་པར་སྟོན་པས་ན་དེ་སྐད་ཅེས་བྱའོ། །དེའང་འཁོར་ལོ་དང་པོའི་དངོས་གཞི་ཡུལ་ཝ་ར་ཎཱ་སི་དྲང་སྲོང་ལྷུང་བ་རི་དྭགས་ཀྱི་ནགས་སུ་འཁོར་ལྔ་སྡེ་བཟང་པོ་ལ་བདེན་བཞི་ལན་གསུམ་དུ་བཟླས་པ་རྣམ་པ་བཅུ་གཉིས་ཀྱི་འཁོར་ལོ་བསྐོར་བའི་ཚུལ་བསྟན་པ་དེ་ཡིན་ཏེ། དེའི་ཚུལ་ཡང་བྱེ་བྲག་སྨྲ་བས། བདེན་བཞིའི་ངོ་བོ་བསྟན་པ། བྱ་བ་བསྟན་པ། འབྲས་བུ་བསྟན་པའི་ཚུལ་གྱིས་བཟླས་པ་གསུམ། བཟླས་པ་རེ་རེ་ལའང་ཡིད། ཤེས་པ། རིག་པ། བློ་སྐྱེས་སོ་ཞེས་བཞི་བཞི་དང་བཅས་པའི་རྣམ་པ་བཅུ་གཉིས་སུ་བསྟན་པར་བཞེད། མདོ་སྡེ་པས། བདེན་བཞི་རང་༼ཨེ༡༠༢ན༽གི་ངོ་བོ་ལ་དམིགས་པའི་ཚུལ་གྱིས་བཟླས་པ་དང་པོ། བྱ་བའི་ངོ་བོ་ལ་དམིགས་པའི་ཚུལ་གྱིས་བཟླས་པ་གཉིས་པ། མཐར་ཐུག་པ་ལ་དམིགས་པའི་ཚུལ་གྱིས་གསུམ་པ་སྟེ། བཟླ་བྱ་ནི་བདེན་བཞིའི་ཆོས་ཀྱི་རྣམ་གྲངས་ཉིད་ཡིན་ཞིང༌། བཟླས་པ་གསུམ་ལ་བདེན་པ་བཞི་སོ་སོར་ངོ་བོ་བྱ་བ་འབྲས་བུ་རྣམས་ལ་དམིགས་པའི་རྣམ་པ་བཞི་བཞིར་འགྱུར་བའི་ཕྱིར་རྣམ་པ་བཅུ་གཉིས་ཡིན་ནོ་ཞེས་འདོད་པ་ནི་འཐད་པའི་ཕྱོགས་སོ། །ཆོས་འཁོར་དེའི་དངོས་ཀྱི་དགོས་པ་ལྔ་སྡེ་བཟང་པོས་དགྲ་བཅོམ་ཐོབ་པ་སོགས་དང༌། ཁྱད་པར་གྱི་དགོས་པ་དེ་ནས་བརྩམས་འབྲས་བུའི་བསྟན་པ་རྫོགས་ཀྱི་བར་འབྲས་བུ་བཞི་ཐོབ་པ་ས་ཆེན་པོའི་རྡུལ་ཙམ་བྱུང་བ་དེའི་ཕྱིར་རོ། །འདི་ལས་གཞན་པ་བདེན་བཞིའི་ཆོས་འཁོར་དུ་གཏོགས་པ་རྣམས་ནི་འདུལ་ལུང་གྲོང་ཁྱེར་དྲུག་སོགས་སུ་ཐོར་བུར་གསུངས་པས་མཚོན་གནས་དང་དུས་མ་ངེས་པ་སྣ་ཚོགས་པའོ། །

གཉིས་པ་ནི། མཚན་ཉིད་མེད་ལ་དངོས་བསྟན་རྣམ་ཐར་གསུམ། །སྦས་དོན་མངོན་རྟོགས་བརྒྱད་པོ་ཡན་ལག་བཅས། ། འཁོར་ལོ་བར་པའི་མཚན་ཉིད་ནི། སྟོན་པས་གསུངས་པའི་དམ་ཆོས་གང་ཞིག །ཐེག་པ་ཆེན་པོའི་ལམ་དངོས་ལ་དགོངས་ནས་གཙོ་བོར་ཐེག་ཆེན་པའི་རིགས་ཅན་རྣམས་ལ་བསྟན་པའོ། །དེའི་མཚན་གཞི་ནི། ཡུམ་རྒྱས་འབྲིང་བསྡུས་གསུམ་སོགས་ཤེར་ཕྱིན་གྱི་མདོ་སྡེ་གཙོ་བོར་གྱུར་པ་རྣམས་སོ། །དེ་དག་ལ་ཅིའི་ཕྱིར་མཚན་ཉིད་མེད་པའི་ཆོས་ཀྱི་འཁོར་ལོ་ཞེས་བྱ་ཞེ་ན། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་རང་གི་མཚན་ཉིད་ཤིན་ཏུ་དབེན་པའི་སྨྲ་བསམ་བརྗོད་བྲལ་གྱི་དེ་ཁོ་ན་ཉིད་སྟོན་པར་སྣང་བའི་ཕྱིར་དེ་སྐད་ཅེས་བྱའོ། །དེའང་གནས་རྒྱལ་པོའི་ཁབ་བྱ་རྒོད་ཕུང་པོའི་རི་ལ་འཁོར་རྣམ་པ་བཞི་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པ་རྣམས་ལ། དངོས་བསྟན་རྣམ་པར་ཐར་པའི་སྒོ་གསུམ་ལས་བརྩམས་ཏེ་ཟབ་མོ་སྟོང་པ་ཉིད་ཀྱི་ཚུལ་བསྟན་པས་སྦས་དོན་མངོན་རྟོགས་བརྒྱད་གདུལ་བྱའི་༼ཨེ༡༠༢བ༽རྒྱུད་ལ་ཇི་ལྟར་སྐྱེ་བའི་རིམ་པ་ཡན་ལག་གི་དོན་བདུན་ཅུ་དང་བཅས་པ་ལེགས་པར་རྟོགས་པའི་ཐབས་སུ་སྒོ་གསུམ་རྣམ་གྲངས་བཅུ་གཅིག་གི་སྒོ་ནས་འཆད་པར་མཛད་དོ། །དེ་ལ་རྣམ་ཐར་སྒོ་གསུམ་ནི། གཞི་སྟོང་པ་ཉིད། ལམ་མཚན་མ་མེད་པ། འབྲས་བུ་སྨོན་པ་མེད་པའོ། །སྦས་དོན་མངོན་རྟོགས་བརྒྱད་ནི། མངོན་རྒྱན་ལས། ཤེས་རབ་ཕ་རོལ་ཕྱིན་པ་ནི། །དངོས་པོ་བརྒྱད་ཀྱིས་ཡང་དག་བཤད། །རྣམ་ཀུན་མཁྱེན་ཉིད་ལམ་ཤེས་ཉིད། །དེ་ནས་ཐམས་ཅད་ཤེས་པ་ཉིད། །རྣམ་ཀུན་མངོན་རྫོགས་རྟོགས་པ་དང༌། །རྩེ་མོར་ཕྱིན་དང་མཐར་གྱིས་པ། །སྐད་ཅིག་གཅིག་མངོན་རྫོགས་བྱང་ཆུབ། །ཆོས་ཀྱི་སྐུ་དང་དེ་རྣམས་བརྒྱད། །ཅེས་པ་ལྟར་དང༌། དོན་བདུན་བཅུ་ནི། རྣམ་མཁྱེན་མཚོན་བྱེད་ཀྱི་ཆོས་བཅུ། ལམ་ཤེས་མཚོན་བྱེད་བཅུ་གཅིག །གཞི་ཤེས་མཚོན་བྱེད་དགུ། རྣམ་རྫོགས་སྦྱོར་བ་མཚོན་བྱེད་བཅུ་གཅིག

།རྩེ་སྦྱོར་མཚོན་བྱེད་ཆོས་བརྒྱད། མཐར་གྱིས་པའི་སྦྱོར་བ་མཚོན་བྱེད་བཅུ་གསུམ། སྐད་ཅིག་མའི་སྦྱོར་བ་མཚོན་བྱེད་བཞི། འབྲས་བུ་ཆོས་སྐུ་མཚོན་བྱེད་ཀྱི་ཆོས་བཞི་རྣམས་སོ། །དེ་དག་སྟོན་བྱེད་སྒོ་གསུམ་ནི། འགོ་སྨོས་པས་གོ་བ་རྣམས་ཀྱི་ངོར་བསྡུས་ཏེ་བསྟན་པའི་སྒོ། སྤྲོས་པ་ཙམ་གྱིས་གོ་བ་རྣམས་ཀྱི་ངོར་འབྲིང་དུ་བསྟན་པའི་སྒོ། ཚིག་ལ་འཆེལ་བ་རྣམས་ཀྱི་ངོར་རྒྱས་པར་བཤད་པའི་སྒོ་རྣམས་སོ། །རྣམ་གྲངས་བཅུ་གཅིག་ནི། ཤཱ་རིའི་བུ། རབ་འབྱོར། བརྒྱ་བྱིན། ཡང་རབ་འབྱོར། བྱམས་པ། ཡང་རབ་འབྱོར། བརྒྱ་བྱིན། རབ་འབྱོར། བྱམས་པ། རབ་འབྱོར། ཀུན་དགའ་བོ་རྣམས་གོ་རིམ་བཞིན་དུ་དྲིས་ལན་སོགས་ཀྱིས་བསྟན་པ་རྣམས་སོ། །འཁོར་ལོ་འདིའི་དགོས་པ་ནི་དངོས་སུ་བསྐོར་བའི་ཚུལ་བསྟན་ཡུལ་གྱི་གདུལ་བྱ་ངེས་པར་རྒྱུར་གྲོལ་བ་འདི་ལ་ལྟོས་དགོས་པ་རྣམས་དེ་བཞིན་གཤེགས་པའི་ཡུལ་ལ་འཇུག་པ་དང༌། བརྒྱུད་ནས་སེམས་ཅན་ཐམས་ཅད་ཀྱི་ལྟ་བ་ངན་པའི་སྒྲིབ་གཡོགས་བསལ་ནས་ཆོས་ཐམས་ཅད་༼ཨེ༡༠༣ན༽ཀྱི་གནས་ལུགས་ཕྱིན་ཅི་མ་ལོག་པར་མངོན་སུམ་དུ་རྟོགས་ནས་མཐའ་གཉིས་ལ་རབ་ཏུ་མི་གནས་པའི་མྱ་ངན་ལས་འདས་པ་ཆེན་པོ་འཐོབ་པའི་ཕྱིར་རོ། ། གསུམ་པ་ནི། ཐ་མས་མཚན་ཉིད་རྣམ་གསུམ་གཙོ་བོར་སྟོན། ། འཁོར་ལོ་ཐ་མའི་མཚན་ཉིད་ནི། སྟོན་པས་གསུངས་པའི་དམ་ཆོས་གང་ཞིག །མཐར་ཐུག་པའི་དོན་ལ་དགོངས་ནས་གཙོ་བོར་ཕྱིར་མི་ལྡོག་པའི་བྱང་ཆུབ་སེམས་དཔའ་རྣམས་ལ་བསྟན་པའོ། །དེའི་མཚན་གཞི་ནི། ཕལ་པོ་ཆེ་དང་ལང་ཀར་གཤེགས་པ་སོགས་དེ་བཞིན་གཤེགས་པའི་སྙིང་པོའི་གཏམ་གཙོ་བོར་སྟོན་པའི་ཕྱོགས་ཀྱི་གསུང་རབ་རྣམས་ཡིན་ནོ། །དེ་དག་ལ་ཅིའི་ཕྱིར་ལེགས་པར་རྣམ་པར་ཕྱེ་བའི་ཆོས་འཁོར་ཞེས་བྱ་ཞེ་ན། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀུན་བརྟགས་གཞན་དབང་ཡོངས་གྲུབ་སྟེ་མཚན་ཉིད་གསུམ་དུ་ལེགས་པར་ཕྱེས་ནས་གཙོ་བོར་གསུངས་པའི་ཕྱིར་དེ་སྐད་ཅེས་བྱའོ། །དེ་ལ་འཁོར་ལོ་ཐ་མའི་དངོས་གཞི་ནི།

དོན་དམ་པར་ཚད་གཟུངས་ཅི་ཞིག་ཀྱང༌། རང་རེ་བྱིས་པ་རྣམས་ཀྱི་མཐོང་ཐོས་ཀྱི་ཡུལ་ཙམ་དུའང་རི་མ་ལ་ཡ་དང༌། བྱང་ཆུབ་ཀྱི་སྙིང་པོ་དང༌། ཡངས་པ་ཅན་སོགས་སུ་དུས་མ་ངེས་པར་གསུངས་པས་འདི་ཉིད་ཁོ་ནའོ་ཞེས་མཐའ་གཅིག་ཏུ་གཞག་དཀའ་མོད་ཀྱི་གོང་སྨོས་རྣམས་དང་དཀོན་མཆོག་བརྩེགས་པ་སོགས་ཚིག་དོན་གཉིས་ཀ་རྒྱས་པའི་ཕྱོགས་རྣམས་ནི་དེར་བཞག་པར་འོས་ཤིང༌། དེའང་ཐེག་པ་ཆེ་ཆུང་གི་མདོ་སྡེ་ཕལ་ཆེ་བ་ཞིག་ལས་དགོངས་པ་ཅན་དུ་གསུངས་པ་མང་པོ་འདི་དག་ཏུ་གསལ་བར་བསྟན་པ་ཤས་ཆེ་སྟེ། དཔེར་ན་འདུལ་བའི་མདོར། དགེ་སློང་དག་གིས་རུང་བའི་ཤ་བཟའ་བར་གནང་བ། རྣམ་གསུམ་དག་པའི་ཤ་འདི་ནི། །མ་བརྟགས་པ་དང་མ་བསླངས་དང༌། །མ་བསྐུལ་བ་ནི་ཡོང་མེད་པས། །དེ་ཕྱིར་ཤ་ནི་མི་ཟའོ། །ཞེས་སོགས་ཀྱིས་དགོངས་པ་ཅན་དུ་བསྟན་པ་སོགས་མང་བའི་ཕྱིར་རོ། ། ས་མཚན་ཉིད་རྣམ་གས ཐམས་ཅད་ཆོས་ཀྱི་ཕུང་པོ་ཞེས་བྱ་སྟེ། །དེ་ཡང་བརྒྱད་ཁྲི་དང་ནི་བཞི་སྟོང་ངོ༌། ། དེ་ལྟར་ལུང་གི་ཆོས་ཐམས་ཅད་ལ་སྤྱིར་ཆོས་ཀྱི་ཕུང་པོ་ཞེས་བྱ་སྟེ། བརྗོད་བྱ་དོན་དང་རྗོད་བྱེད་ཀྱི་ཚིག་དུ་མ་སྤུངས་པའི་ཕུང་པོར་སྣང་བའི་ཕྱིར་རོ། །དེའང་མཛོད་ལས་ཆོས་ཕུང་བརྒྱད་ཁྲིར་བཤད་ཅིང་མཛོད་ཊཱིཀ་ཏུ་སྡེ་པ་ཁ་ཅིག་བརྒྱད་ཁྲི་བཞི་སྟོང་དུ་འདོད་པའང་བཤད་ལ་ཐེག་ཆེན་པ་རྣམས་ཀྱིས་ཕྱི་མ་འདོད་པ་ནི་ཡོངས་སུ་གྲགས་པ་ལྟར་རོ། །དེ་ལྟར་ཡང༌། ཀུན་མཁྱེན་དྲི་མེད་འོད་ཟེར་གྱིས། གཉེན་པོ་རྣམ་གྲངས་ཀྱི་སྒོ་ནས་དབྱེ་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སྟེ། སྒྲོན་གསལ་ལས། ཐུབ་པ་ཆེན་པོས་ཆོས་ཕུང་པོ། །བརྒྱད་ཁྲི་བཞི་སྟོང་གསུངས་པ་ལས། །ཞེས་གསུངས་སོ། ། ཕུང་པོའི་ཚད་ལ་ཉན་ཐོས་འདོད་ཚུལ་གསུམ། ། ཆོས་ཀྱི་ཕུང་པོ་རེ་རེའི་ཚད་ལ་འདོད་ཚུལ་མང་ཡང༌། ཉན་ཐོས་ཀྱི་འདོད་ཚུལ་གཙོ་བོ་གསུམ་སྟེ། སྡེ་པ་ཁ་ཅིག་གིས་ནི་བྱེ་སྨྲས་བཀའ་དང༌། མདོ་སྡེ་པས་བསྟན་བཅོས་སུ་འདོད་པའི་མངོན་པ་སྡེ་བདུན་གྱི་ནང་ཚན།

ཆོས་ཀྱི་ཕུང་པོ་ཤཱ་རིའི་བུས། ཞེས་བཤད་པ་དེ་ལ་གཞུང་ཚད་ཤོ་ལོ་ཀ་དྲུག་སྟོང་ཡོད་པས། དེ་ཆོས་ཕུང་གཅིག་གི་ཚད་ཡིན་ཞིང་བརྒྱད་ཁྲིའི་ནང་ནས་དེ་ཙམ་ཞིག་ལུས་ཀྱི་གཞན་ནི་ནུབ་བོ་ཞེས་ཟེར་རོ། །ཡང་སྡེ་པ་ཁ་ཅིག་གིས་ནི། ཕུང་པོ་ཁམས་དང་སྐྱེ་མཆེད་དང༌། རྟེན་འབྲེལ་ལ་སོགས་པའི་རྣམ་གྲངས་རེ་རེའི་གཏམ་རྫོགས་པ་ནི་ཆོས་ཕུང་རེ་རེའི་ཚད་དུ་འགྱུར་ཞིང་དབྱེ་བའང་དེ་ལྟར་བྱས་པར་འདོད་དོ། །ཡང་ཁ་ཅིག་ཉོན་མོངས་པ་འདོད་ཆགས། ཞེ་སྡང༌། གཏི་མུག །ང་རྒྱལ། ལོག་ལྟ། ཐེ་ཚོམ་རྣམས་ནང་གསེས་སུ་དབྱེ་བ་དང༌། ཕན་ཚུན་སྦྱོར་བ་སོགས་ཀྱིས་བརྒྱད་ཁྲིར་འགྱུར་ལ། དེ་དག་རེ་རེའི་གཉེན་པོར་ཆོས་ཕུང་རེ་རེ་བསྟན་ཅིང༌། རང་རང་གི་གཉེན་པོའི་བྱ་བ་ཡོངས་སུ་རྫོགས་པར་སྟོན་པའི་གཏམ་ནི་དེའི་ཚད་དུ་འདོད་དོ། ། གཞན་དག་གླང་པོ་རབ་བརྟན་༼ཨེ༡༠༤ན༽རྒྱབ་ཚད་བཞེད། ། དེ་ལས་གཞན་དག་ཐེག་པ་ཆེན་པོ་དག་གི་དབང་དུ་བྱས་ཏེ། ནཱ་ག་བོདྷི་ལ་སོགས་པ་ནི། ཆོས་གང་ཞིག་གི་མིང་ཚིག་ལྷའི་གོས་ལྟར་སྲབ་པའི་གྲོ་གའམ་ཏཱ་ལར། སྐྲའི་རྩེ་མོའི་ཆ་ཤས་ཀྱིས་མཐའ་རྒྱགས་མེད་པར་བྲིས་པ། གླང་པོ་ཆེ་དར་མའི་རྒྱབ་ནོན་པའི་ཚད་ལ་ཕུང་པོ་གཅིག་ཏུ་བཞེད་ཅིང༌། ཚིག་གསལ་ལས་ཐེག་པ་བླ་ན་མེད་པའི་དབང་དུ་བྱས་ཏེ། དབང་པོའི་གླང་པོ་ཆེ་རབ་བརྟན་གྱིས་བཀུར་བར་འོས་པའི་སྣག་ཚས་ནི་ཆོས་ཀྱི་ཕུང་པོ་གཅིག་འདྲི་བར་ནུས་སོ་ཞེས་གསུངས་ཏེ། དེ་ལྟར་བྱས་ན་མདོ་གང་དག་ལས་འཕགས་པ་ལྷས་བྱིན་གྱིས་གླང་པོ་ཆེ་ལྔ་སྟོང་གིས་བཀུར་བར་བྱ་བའི་གླེགས་བམ་རྣམས་ཁ་ཏོན་དུ་བརྗོད་པར་བྱེད་དོ་ཞེས་གསུངས་པ་འདི་ཡང་རིགས་པར་འགྱུར་རོ། །ཞེས་བཤད་ཅིང་མདོ་གང་དག་ལས་ཞེས་པའི་མདོ་ནི་དྲིན་ལན་བསབ་མདོར་གྲགས་པ་དེ་ཉིད་དོ། ། གཉིས་པ་ཐུན་མོང་མ་ཡིན་པ་གསང་སྔགས་ཀྱི་ཆོས་འཁོར་བཤད་པ་ལ་ལྔ། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། བླ་མེད་རྒྱུད། གསུངས་ཚུལ་གཞན་བཤད་པའོ། །དང་པོ་ནི།

རྒྱུད་སྡེ་བཞི་ལས་བྱ་རྒྱུད་འོག་མིན་དང༌། །རི་རབ་རྩེ་མོ་འཇམ་དཔལ་སོགས་ལ་གསུངས། ། གསང་སྔགས་རྡོ་རྗེ་ཐེག་པ་ལ་རྒྱུད་སྡེ་རྣམ་པ་བཞིར་གྲགས་པའི་ཐོག་མར་བྱ་བའི་རྒྱུད་ནི་གནས་འོག་མིན་དུ་དཀྱིལ་འཁོར་ལ་བཀོད་པ་དང་སངས་རྒྱས་བྱང་སེམས་དཔག་ཏུ་མེད་པའི་འཁོར་ལ་གཙོ་བོར་གསུངས་ཤིང༌། རི་རབ་ཀྱི་རྩེ་མོ་སུམ་ཅུ་རྩ་གསུམ་དང་མི་ཡུལ་སོགས་སུ་འཇམ་དཔལ་སོགས་གཙོ་བོར་གྱུར་པའི་འཁོར་ལོ་ཅི་རིགས་པར་གསུངས་པ་དང༌། དཔུང་བཟང་གི་རྒྱུད་ལྕང་ལོ་ཅན་དུ་གསུངས་པར་བཤད་པ་སོགས་ཀྱང་ཡོད་དོ། །དེའང་སྟོན་པས་ཞལ་ནས་གསུངས་པ་དང༌། སྟོན་པའི་མཐུས་འཇམ་དཔལ། སྤྱན་རས་གཟིགས། ཕྱག་རྡོར་སོགས་ཀྱི་བཤད་པ་དང༌། འཇིག་རྟེན་པའི་ལྷ་ལ་སོགས་པས་སྨྲས་པ་སྟོན་པས་བྱིན་གྱིས་བརླབས་པ་སོགས་ཅི་རིགས་པར་མཆིས་སོ། ། གཉིས་པ་ནི། སྤྱོད་རྒྱུད་༼ཨེ༡༠༤བ༽རྣམ་སྣང་ཞིང་དང་ཞིང་བར་མ། །རྩ་གསུམ་སོགས་སུ་སྲས་བཅས་རྒྱལ་ལ་སྟེ། ། གསུང་བ་པོ་ནི་མཆོག་གི་སྤྲུལ་སྐུའོ། ། སྤྱོད་པའི་རྒྱུད་ནི། གནས་རྣམ་སྣང་སངས་རྒྱས་པའི་ཞིང་ཁམས་མེ་ཏོག་གི་སྙིང་པོའི་རྒྱན་བཀོད་པ་དང༌། དེའི་ཞིང་ཁམས་བར་མ་དང་ལྕང་ལོ་ཅན་ལ་སོགས་པའི་གནས་སུ། འཁོར་དཀྱིལ་འཁོར་ལ་བཀོད་པ་དང་སྲས་དང་བཅས་པའི་རྒྱལ་བ་རྒྱ་མཚོ་ལ་བསྟན་པ་སྟེ། བྱ་སྤྱོད་གཉིས་ཀའང་གསུང་པ་པོའི་སྟོན་པ་ནི་མཆོག་གི་སྤྲུལ་པའི་སྐུ་ཉིད་ཀྱི་རྣམ་པས་སོ། ། གསུམ་པ་ནི། རྣལ་འབྱོར་རྒྱུད་ནི་སྟོན་པ་འོག་མིན་དུ། །སངས་རྒྱས་ལས་སྤྲུལ་ལོངས་སྐུ་ཆུང་ངུ་ཡིས། ། རི་རབ་རྩེ་མོར་དཀྱིལ་འཁོར་སྤྲུལ་པ་དང༌། །གཞན་འཕྲུལ་དབང་བྱེད་ལ་སོགས་མ་ངེས་གསུངས། ། རྣལ་འབྱོར་རྒྱུད་ནི་སྟོན་པ་འོག་མིན་དུ་ལོངས་སྤྱོད་རྫོགས་སྐུར་སངས་རྒྱས་ནས། ལོངས་སྐུ་ཆུང་ངུའམ། སྤྲུལ་སྐུའི་རྣམ་སྣང་རི་རབ་ཀྱི་རྩེ་མོར་གཤེགས་ནས། དེ་བཞིན་གཤེགས་པའི་དཀྱིལ་འཁོར་ཆེན་པོར་སྤྲུལ་བཤད་མཛད་པའི་ཚུལ་གྱིས་གཙོ་བོར་གསུངས་ཤིང༌།

གཞན་ནི་གཞན་འཕྲུལ་དབང་བྱེད་ཀྱི་གནས་སོགས་སུ་མ་ངེས་པར་བསྟན་པར་མཛད་དོ། ། བཞི་པ་ནི། བླ་མེད་གསང་འདུས་སྟོན་པས་བདུད་བཏུལ་རྗེས། །དགའ་ལྡན་ཡང་ན་གཞན་འཕྲུལ་གནས་སུ་གཤེགས། ། དཀྱིལ་འཁོར་སྤྲུལ་ནས་མཁའ་ཁྱབ་འཁོར་ལ་གསུངས། །ཨཱ་ལངྐཱ་ར་ཀུན་སྙིང་དག་གིས་བཞེད། ། རྣལ་འབྱོར་བླ་ན་མེད་པའི་རྒྱུད་རྣམས་ལས་ཕ་རྒྱུད་གསང་བ་འདུས་པ་ནི། སྟོན་པ་ནམ་ཕྱེད་ལ་སངས་རྒྱས་པའི་ཐོ་རངས་བདུད་བཏུལ་ཏེ་དགའ་ལྡན་དུ་བྱོན་ནས། དེར་སྐུའི་འབྱུང་བ་ཆེན་པོ་ལས་གཞལ་ཡས་ཁང་སྤྲུལ། ཕུང་ཁམས་སོགས་ལས་དཀྱིལ་འཁོར་བཀོད་པའི་ལྷ་རྣམས་སྤྲུལ་ཏེ། འཁོར་ནམ་མཁའ་ཁྱབ་པས་བཅོམ་ལྡན་འདས་ལ་གསོལ་བ་བཏབ་པས་འདོད་ཆགས་ཅན་རྗེས་སུ་བཟུང་བའི་ཕྱིར་གསུངས་པར་བཞེད་ཅིང༌། རབ་ཏུ་སྒྲོན་གསལ་ལས་ཀྱང་དགའ་ལྡན་དུ་གསུངས་པར་བཤད། ཡང་ན་ཁྱབ་འཇུག་སོགས་ཀྱི་རྒྱུད་ལ་དགའ་བའི་སྐྱེ་བོ་འདོད་ཆགས་ཅན་༼ཨེ༡༠༥ན༽རྣམས་ཀྱི་དོན་དུ་གཞན་འཕྲུལ་དབང་བྱེད་ཀྱི་གནས་སུ་གཤེགས་ནས་དཀྱིལ་འཁོར་སྤྲུལ་ཏེ་མཁའ་ཁྱབ་ཀྱི་འཁོར་ལ་གསུངས་པའང་བཤད་དོ། །སྔ་མ་ནི་པཎྜི་ཏ་ཨ་ལངྐཱ་ར་ཀ་ལཱ་ཤ་དང༌། ཕྱི་མ་ནི་ཡོ་གའི་ཤིང་རྟ་པ་ཆེན་པོ་སློབ་དཔོན་ཀུན་དགའ་སྙིང་པོ་དག་གིས་བཞེད་པ་ཡིན་ནོ། ། བོད་སོགས་སྟོན་པ་མཉན་ཡོད་བཞུགས་པའི་ཚེ། །ཨིནྡྲ་བྷཱུ་ཏིས་གསོལ་བཏབ་ཨོ་རྒྱན་གཤེགས། ། སྤྲུལ་པའི་དལ་དུ་དབང་རྒྱུད་གནང་བར་བཤད། ། བོད་ཀྱི་མཁས་པ་རྣམས་དང་སོགས་ཁོངས་ནས་རྒྱ་གཞུང་ཁ་ཅིག་ནས་ཀྱང་སྟོན་པ་མཉན་ཡོད་ན་བཞུགས་པའི་ཚེ། ཨོ་རྒྱན་གྱི་རྒྱལ་པོ་ཨིནྡྲ་བྷཱུ་ཏིས་བཅོམ་ལྡན་འདས་ཀྱི་ཆེ་བའི་ཡོན་ཏན་ཐོས་ནས་སྤྱན་འདྲེན་པའི་གསོལ་བ་བཏབ་པས། སྟོན་པ་འཁོར་བཅས་བྱོན་པ་ལ་མཆོད་དེ་སྲིད་པ་ལས་ཐར་བར་གསོལ་བ་ལས། རབ་ཏུ་བྱུང་ཞིག་གསུངས་པ་ལ་འདོད་ཡོན་སྤྱོད་བཞིན་དུ་འཚང་རྒྱ་བ་ཞིག་ཞུས་པས། སྟོན་པས་སྤྲུལ་སྐུའི་སྣང་བ་སྡུས་ཏེ་དཔལ་གསང་བ་འདུས་པའི་དཀྱིལ་འཁོར་སྤྲུལ་ནས།

ཨིནྡྲ་བྷཱུ་ཏི་སོགས་ཉན་པའི་སྐལ་བ་ཅན་རྣམས་ལ་དབང་བསྐུར་རྒྱུད་བསྟན་ནས་རྡོ་རྗེ་ཆོས་ལ་རྒྱུད་གཏད་པར་བཤད་དོ། ། གཤེད་སྐོར་བདུད་དཔུང་འདུལ་ཚེ་གསང་གསུམ་གྱི། །རྡོ་རྗེ་ལས་བྱུང་དཀྱིལ་འཁོར་སྤྲུལ་སོགས་མང༌། ། གཤིན་རྗེ་གཤེད་ཀྱི་སྐོར་ནི། སྟོན་པ་མངོན་པར་བྱང་ཆུབ་པའི་དུས་བདུད་དཔུང་རྣམས་ཀྱིས་བར་དུ་གཅོད་པའི་ཚེ། སྟོན་པས་བདུད་ཆེན་པོ་ལས་མཆོག་ཏུ་རྒྱལ་བ་ཞེས་པའི་ཏིང་ངེ་འཛིན་ལ་བཞུགས་ཏེ། སྐུ་གསུང་ཐུགས་ཀྱི་རྡོ་རྗེ་ལས་ཁྲོ་བོ་གཤིན་རྗེ་གཤེད་ཕྱུང་ནས་དཀྱིལ་འཁོར་སྤྲུལ་ཏེ་བདུད་ཐམས་ཅད་བཏུལ་ནས་རྒྱུད་རྒྱས་པར་གསུངས། སོགས་ཁོངས་ནས་གཤེད་སྐོར་སོ་སོ་ལ་གླེང་བཞི་ཡོད་པས་མང་སྟེ། སྟོན་པ་གཤིན་རྗེ་གཤེད་ལྷ་བཅུ་གསུམ་དང་བཅས་པའི་འཁོར་ཚོགས་མང་པོ་དང་ཐབས་གཅིག་ཏུ་བཞུགས་ནས་བསྡུས་རྒྱུད་གསུངས། སྟོན་པ་རྡོ་རྗེ་བཙུན་མོའི་བྷ་ག་ཞེས་པ་ཆོས་འབྱུང་གི་ནང་གི་གཞལ་ཡས་ཁང་ན་༼ཨེ༡༠༥བ༽གཏི་མུག་རྡོ་རྗེ་སོགས་དང་ལྷན་ཅིག་བཞུགས་པའི་ཚེ། ཕྱག་རྡོར་ལ་ཉན་པར་གདམས་པས་དེས་ཞུས་ནས་གཤེད་དམར་གསུངས་སོ། །

དགྱེས་རྡོར་བདུད་འཇོམས་ཚེ་ན་ཆོས་འབྱུང་དུ། །རྩ་བའི་རྒྱུད་བསྟན་བཤད་རྒྱུད་གཞན་དུའོ། ། མ་རྒྱུད་དགྱེས་པ་རྡོ་རྗེ་ནི། རྡོ་རྗེ་ཕྲེང་བའི་འགྲེལ་པར་གནས་ཛམྦུའི་གླིང་དུ་སྤྲུལ་པའི་སྐུས་མ་ག་ངྷར་བདུད་བཞི་འཇོམས་པའི་དུས་གསུངས་པར་བཤད་ལ། དེ་ཡང་རྡོ་རྗེ་བཙུན་མོའི་བྷ་ག་ཞེས་པ་ཆོས་འབྱུང་སྟེ། དེའི་ནང་དུ་གནས་པའི་གཞལ་ཡས་ཁང་དུ་སྟོན་པ་བཅོམ་ལྡན་འདས་འཁོར་འཇིག་རྟེན་དང་འཇིག་རྟེན་ལས་འདས་པ་དུ་མས་བསྐོར་ཏེ་བཞུགས་པ་ལ། རྡོ་རྗེ་སྙིང་པོ་དང་བདག་མེད་མ་ལ་སོགས་ཀྱིས་ཞུས་ནས་རྩ་རྒྱུད་རྒྱས་པ་དང་བསྡུས་རྒྱུད་བརྟག་གཉིས་གསུངས། སྟོན་པ་གཞལ་ཡས་ཁང་གི་དབུས་སུ་འཁོར་ལོས་སྒྱུར་བ་ལྔའི་ལྷ་ཚོགས་དང་འཇིག་རྟེན་དང་འཇིག་རྟེན་ལས་འདས་པའི་འཁོར་བཅས་ཏེ་བཤད་རྒྱུད་རྡོ་རྗེ་གུར་གསུངས་ཏེ་དུས་རྩ་རྒྱུད་ལས་གཞན་དུའོ། ། བདེ་མཆོག་ཐོག་མ་མེད་ནས་རྒྱལ་བས་གསུངས། །གཉིས་ལྡན་དུས་སུ་འབྲས་བུའི་ཧེ་རུ་ཀས། ། ཛམྦུའི་གླིང་དུ་འཁོར་ལ་བསྐྱར་ནས་བཤད། །རྩོད་དུས་དྲག་པོ་ཆུང་མ་འཁོར་བཅས་ཀྱིས། ། གནས་ཡུལ་དུར་ཁྲོད་རྣམས་ལ་དབང་བྱེད་ཚེ། །སྤྲུལ་པས་བཏུལ་ནས་དཀྱིལ་འཁོར་བཀོད་དེ་གསུངས། ། འཁོར་ལོ་བདེ་མཆོག་གི་རྒྱུད་རྣམས་ནི། ཐོག་མ་མེད་པའི་དུས་ནས་སངས་རྒྱས་ཐམས་ཅད་ཀྱིས་བསྟན་པར་བཤད་པ་དང༌། ཐོག་མ་མེད་པར་སྟོན་པ་འདི་སངས་རྒྱས་ནས་བསྟན་པར་བཞེད་པ་དང༌། གཉིས་ལྡན་གྱི་དུས་དྲག་པོ་འཇིགས་བྱེད་བཏུལ་བའི་གནས་ཛམྦུའི་གླིང་འདིར་སྟོན་པ་སྤྲུལ་པའི་སྐུ་འབྲས་བུའི་ཧེ་རུ་ཀས་འཁོར་སངས་རྒྱས་བྱང་སེམས་རིགས་ལྔའི་དཔའ་བོ་དང་དཔའ་མོ། སྡུད་པ་པོ་གསང་བདག །དྲག་པོ་འཇིགས་བྱེད་འཁོར་དང་བཅས་པ་རྣམས་ལ་དབང་བསྐུར་ཞིང་རྒྱུད་བསྐྱར་ནས་བསྟན་པར་བཤད་པ་དང༌། རྩོད་ལྡན་གྱི་དུས་དྲག་པོ་འཇིགས་བྱེད་དབང་ཕྱུག་ཆེན་པོ་ཞི་རྒྱས་༼ཨེ༡༠༦ན༽དབང་དྲག་གི་སྐུ་བཞི་ཆུང་མ་དང་བཅས་པས་རི་རབ་ཀྱི་བྱང་ཤར་དང་དབུས་དང་གཞན་འཕྲུལ་དབང་བྱེད་དང་མ་ག་དྷཱ་རྣམས་སུ་གནས་ཏེ།

ཡུལ་ཉེར་བཞི་དང་དུར་ཁྲོད་བརྒྱད་རྣམས་དེའི་རྗེས་འཇུག་གི་ལྷ་དང་དྲི་ཟ་དང་གནོད་སྦྱིན་དང་སྲིན་པོ་དང་ཀླུ་དང་མི་མ་ཡིན་རྣམས་བཞི་བཞིར་དབྱེ་བས་ཉེར་བཞི་དང༌། མིའམ་ཅི་བཞི་དང་ཕྲ་མེན་བཞི་སྟེ་བརྒྱད་ཀྱིས་བཟུང་ནས་ཛམྦུའི་གླིང་ཐམས་ཅད་དབང་དུ་བསྡུས་ཤིང་ལས་ལོག་པ་ལ་རང་ཡང་ཞུགས་ནས་གཞན་ཡང་འགོད་པར་བྱེད་པའི་དུས། སྟོན་པ་རྡོ་རྗེ་འཆང་བྱང་ཆུབ་པ་ལྔས་མངོན་པར་རྫོགས་པར་སངས་རྒྱས་ཏེ་ཆོས་ཀྱི་དབྱིངས་ཀྱི་ངང་ནས་འོག་མིན་དུ་སངས་རྒྱས་བྱང་སེམས་དཔག་ཏུ་མེད་པ་ལ་འོད་གསལ་ལྷན་ཅིག་སྐྱེས་པའི་ཆོས་བསྟན། དྲག་པོ་དབང་ཕྱུག་འཁོར་བཅས་འདུལ་བའི་དུས་ལ་བབ་པར་མཁྱེན་ཏེ། སྤྲུལ་སྐུ་འབྲས་བུའི་ཧེ་རུ་ཀར་བཞེངས་ནས་རི་རབ་ཀྱི་རྩེ་མོར་བྱོན་པ་ལ། རིགས་ལྔའི་རྒྱལ་བས་གཞལ་ཡས་ཁང་དང་དཔའ་བོ་དཔའ་མོ་ལ་སོགས་པའི་ལྷ་རྣམས་སྤྲུལ་ཏེ་ཕུལ་བས། སྟོན་པ་ཉིད་ལོངས་སྐུའི་ཏིང་ངེ་འཛིན་ལ་བཞུགས་ནས་གདུལ་བྱ་ལ་གཟིགས་ཏེ། གླིང་བཞི་བྱེ་བ་ཕྲག་བརྒྱར་དཀྱིལ་འཁོར་གྱི་འཁོར་ལོ་སྣ་ཚོགས་པ་སྤྲོས། ཛམྦུའི་གླིང་འདིར་བདེ་མཆོག་ཞལ་བཞི་ཕྱག་བཅུ་གཉིས་པར་སྤྲུལ་ནས་འཇིགས་བྱེད་དང་དུས་མཚན་ཞབས་འོག་ཏུ་མནན་ཞིང་བཏུལ། སྤྲུལ་པའི་འཁོར་རྣམས་ཀྱིས་ཀྱང་ཡུལ་ཉེར་བཞི་དང་དུར་ཁྲོད་བརྒྱད་བཟུང་བའི་མ་རུངས་པ་རྣམས་བཏུལ། རི་རབ་ཀྱི་རྩེ་མོར་བཅོམ་ལྡན་འདས་གཞལ་ཡས་ཁང་དུ་འཁོད་དེ། འཁོར་དཀྱིལ་འཁོར་ལ་འཁོད་པ་དང་སངས་རྒྱས་བྱང་སེམས་རི་རབ་ཀྱི་རྡུལ་དང་མཉམ་པ་དང༌། དྲག་པོ་འཇིགས་བྱེད་འཁོར་བཅས་དང༌། སྐལ་བ་དང་ལྡན་པའི་ལྷ་མི་དང་བཅས་པ་ལ། རྡོ་རྗེ་རྣལ་འབྱོར་མས་ཞུས་ཏེ་རྩ་རྒྱུད་དང༌། ཕྱག་རྡོར་གྱིས་ཞུས་ཏེ་བཤད་རྒྱུད་རྣམས་གསུངས་པར་བཞེད་པ་དང༌། གཞན་ཡང་བཤད་ཚུལ་སྣ་ཚོགས་པ་སྣང་ངོ༌། ། དུས་འཁོར་མྱ་ངན་༼ཨེ༡༠༦བ༽འདས་པའི་སྔ་ལོགས་ཀྱི། །ནག་ཉར་དཔལ་ལྡན་འབྲས་སྤུངས་མཆོད་རྟེན་གྱི། ། འོག་ཏུ་ཆོས་དབྱིངས་གསུང་དབང་སྟེང་མར་ནི། །དཔལ་ལྡན་རྒྱུ་སྐར་དཀྱིལ་འཁོར་ལེགས་སྤྲུལ་ནས། །

ཟླ་བཟང་ལ་སོགས་སྐལ་ལྡན་འཁོར་ལ་གསུངས། ། དཔལ་དུས་ཀྱི་འཁོར་ལོ་ནི། སྟོན་པ་མྱ་ངན་ལས་འདས་པའི་ཚུལ་བསྟན་པའི་སྔ་ལོགས་ཀྱི་ལོར། ནག་པའི་ཉ་ལ་སངས་རྒྱས་ཀྱི་མཐུས་ལྷོ་ཕྱོགས་དཔལ་ལྡན་འབྲས་སྤུངས་ཀྱི་མཆོད་རྟེན་དུ་གཤེགས་ཏེ། འོག་ཏུ་ཆོས་དབྱིངས་གསུང་གི་དབང་ཕྱུག་དང་སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་ལེགས་པར་སྤྲུལ་ནས་རྡོ་རྗེ་སེང་གེའི་ཁྲི་ལ་བཞུགས་ཏེ་དཀྱིལ་འཁོར་ལ་བཀོད་པའི་འཁོར་རྣམས་དང༌། ཞུ་བ་པོ་རྒྱལ་པོ་ཟླ་བ་བཟང་པོ་དང་གཞན་ཡང་རྒྱལ་པོ་དགུ་བཅུ་རྩ་དྲུག་ལ་སོགས་པ་སྐལ་བ་དང་ལྡན་པའི་འཁོར་རྣམས་ལ་རྩ་བའི་རྒྱུད་ཀྱི་རྒྱལ་པོ་སྟོང་ཕྲག་བཅུ་གཉིས་པ་གསུངས་སོ། །འདི་ནི་ཀུན་མཁྱེན་རང་བྱུང་ཞབས་སོགས་བོད་ཀྱི་དུས་འཁོར་བ་ཡོངས་གྲགས་རྣམས་ཀྱི་ལུགས་ལྟར་བཤད་ཀྱི། ཇོ་ནང་རྗེ་བཙུན་ཆེན་པོ་རྗེས་འབྲངས་དང་བཅས་པ་རྣམས་ནི་སྟོན་པ་སངས་རྒྱས་པའི་ཕྱི་ལོར་གསུངས་པར་བཞེད་དོ། ། ལྔ་པ་ནི། འབྲས་སྤུངས་ཁོ་ནར་རྒྱུད་སྡེ་མ་ལུས་པ། །བསྟན་པར་བཞེད་དང་ཀུན་རྫོབ་དོན་དམ་གྱི། ། ཐ་དད་གནས་སུ་འཁོར་ལོའི་མགོན་པོའི་སྐུར། །བཞེངས་ཏེ་སྟོན་འཁོར་དབྱེར་མེད་བདེ་ཆེན་དང༌། ། ནཱ་དའི་དབྱངས་ཀྱིས་དུས་ཀུན་བསྒྲགས་པའོ། ། བཤད་མ་ཐག་པ་དེ་རྣམས་ཀྱང་ཕྱོགས་རེ་བའི་དབང་དུ་བྱས་པ་ཡིན་གྱི་གཞན་དུ་ན། ཐེག་པ་ཆེན་པོ་གསང་སྔགས་ཀྱི་ཚུལ་ནི་ཟབ་པ་དང་རྒྱ་ཆེ་བའི་མཐར་ཐུག་པ་ཡིན་པའི་ཕྱིར། འདི་ཁོ་ནར་ཟད་ཀྱི་འདི་ལས་གཞན་མ་གསུངས་སོ་ཞེས་སྨྲ་བར་མི་ནུས་ཏེ། དཔལ་ལྡན་འབྲས་སྤུངས་ཀྱི་མཆོད་རྟེན་ཁོ་ནར་རྒྱུད་སྡེ་མ་ལུས་པ་རྫོགས་པར་བསྟན་པར་བཞེད་པའང་ཡོད་ཅིང་དེ་ལའང་ཕྱོགས་འདིར་མ་བྱོན་པའི་རྒྱུད་སྡེ་དུ་མའི་ལུང་ཁུངས་གྲུབ་༼ཨེ༡༠༧ན༽ཐོབ་བརྒྱུད་པའི་བཤད་རྒྱུན་ལས་བྱུང་བར་གྲགས་པ་དང༌། འོག་མིན་དང༌། དགའ་ལྡན་དང༌། རི་རབ་ཀྱི་རྩེ་དང༌། ཨཽཌྱན་དང༌། དཔལ་ལྡན་འབྲས་སྤུངས་ཀྱི་མཆོད་རྟེན་ལ་སོགས་པ་གནས་ཀྱི་བྱེ་བྲག་ཀུན་རྫོབ་པའི་དབྱེ་བ་བསྟན་པ་དང༌།

རྡོ་རྗེ་བཙུན་མོའི་བྷ་ག་དང༌། བདེ་བ་ཆེན་པོའི་གནས་དང༌། ཆོས་ཀྱི་འབྱུང་གནས་ཐར་པ་ཆེན་པོའི་ཕོ་བྲང་སོགས་སྤྲོས་མཚན་གྱི་ཡུལ་ཐམས་ཅད་ལས་འདས་པ་ཆོས་ཀྱི་དབྱིངས་འགྱུར་བ་མེད་པ་དོན་དམ་པའི་གནས་རྣམས་སུ་སྟོན་པ་དཔལ་འཁོར་ལོ་སྡོམ་པ་དང༌། དགྱེས་པ་རྡོ་རྗེ་དང༌། དུས་ཀྱི་འཁོར་ལོ་ལ་སོགས་པ་དཀྱིལ་འཁོར་རྒྱ་མཚོའི་འཁོར་ལོའི་མགོན་པོའི་སྐུར་བཞེངས་ཏེ། ཇི་སྐད་དུ། འཆད་པ་པོ་ང་ཆོས་ཀྱང་ང༌། །རང་གི་ཚོགས་ལྡན་ཉན་པ་ང༌། །འཇིག་རྟེན་སྟོན་པ་བསྒྲུབ་བྱ་ང༌། །འཇིག་རྟེན་འཇིག་རྟེན་འདས་པ་ང༌། །ཞེས་པ་ལྟར་སྟོན་འཁོར་ཐ་མི་དད་པ་བདེ་བ་ཆེན་པོ་གཅིག་གི་རང་བཞིན་ལས། རྡོ་རྗེ་ནཱ་ད་མི་ཤིགས་པའི་སྒྲའི་གསང་བ་ཆེན་པོས་ཆོས་ཀྱི་འཁོར་ལོ་དུས་རྟག་ཏུ་བསྐོར་ཞིང་བསྒྲགས་པར་ཤེས་པར་བྱའོ། །ལུང་གི་ཆོས་འཁོར་བྱེ་བྲག་ཏུ་དབྱེ་བའི་སྐབས་གཉིས་པའི་འགྲེལ་པའོ།། །། ༈ སྐབས་གསུམ་པ་བཀའི་བསྡུ་བ་བཤད་པ་ལ་གསུམ། བཀའ་བསྡུ་དང་པོ། བར་པ། ཐ་མའོ། །དང་པོ་ལ་བཞི། བསྡུ་བ་བྱ་བའི་དགོས་པ། ཐེག་དམན། ཐེག་ཆེན། རྡོ་རྗེ་ཐེག་པ་བསྡུས་ཚུལ་སོ་སོའི་ཞར་བྱུང་བསྟན་པའི་གནས་ཚད་དང་བཅས་པའོ། །དང་པོ་ནི། སྟོན་པ་འདས་པའི་ཕྱི་ལོར་ལྷ་རྣམས་ཀྱིས། །འཕྱ་བ་སེལ་དང་བསྟན་པ་ཡུན་གནས་ཕྱིར། ། སྟོན་པ་མཆོག་ཟུང་འཁོར་དགྲ་བཅོམ་པ་དུ་མ་དང་བཅས་མྱ་ངན་ལས་འདས་པའི་ཕྱི་ལོར་བཀའི་བསྡུ་བ་དང་པོ་བྱུང་སྟེ། དེའང་ལྷ་རྣམས་ཀྱིས་བཅོམ་ལྡན་འདས་དང་དགེ་སློང་དབང་ཡོད་པ་དག་ཀྱང་འདས་པས་བཅོམ་ལྡན་འདས་ཀྱི་མདོ་སྡེ་དང་འདུལ་བ་དང་མ་མོ་དག་མི་སྒྲོགས་སོ་ཞེས་འཕྱ་བར་བྱེད་པ་སེལ་བ་དང༌། མ་འོངས་པའི་དུས་ཀྱི་དགེ་སློང་རྣམས་༼ཨེ༡༠༧བ༽བརྗེད་ངས་ཆེ་བ་སོགས་ཀྱིས་ཚིག་དོན་འཛིན་པར་མི་ནུས་པ་ལ་ཕན་གདགས་ཤིང་བསྟན་པ་རིན་པོ་ཆེ་ཡུན་རིང་དུ་གནས་པར་བྱ་བའི་ཕྱིར་བསྡུ་བ་མཛད་པ་ཡིན་ནོ། ། གཉིས་པ་ནི། ནྱ་གྲོ་དྷ་ཡི་ཕུག་ཏུ་དགྲ་བཅོམ་པ། །ལྔ་བརྒྱ་འདུས་ཏེ་ཀུན་དགའ་ཉེ་བར་འཁོར། །

འོད་སྲུང་གསུམ་གྱིས་མདོ་འདུལ་མངོན་པ་བསྡུས། ། དེ་ཡང་འོད་སྲུང་ཆེན་པོས་རྩྭ་ཅན་ཉིད་དུ་དགྲ་བཅོམ་པ་གང་པོ་ལ་དགེ་འདུན་སྡུས་ཤིག་པར་བསྒོས་པས། དེས་གཎྜི་བརྡུང་པ་དང་བ་ལང་བདག་མ་གཏོགས་པ་ཡུལ་ཐ་དད་ན་གནས་པའི་དགེ་སློང་ཐམས་ཅད་འདུས་སོ། །བ་ལང་བདག་སུམ་ཅུ་རྩ་གསུམ་དུ་འགོག་སྙོམས་ལ་གནས་པ་གང་པོ་འབོད་དུ་ཕྱིན་པས་སངས་རྒྱས་མི་བཞུགས་པར་ཤེས་ནས་མྱ་ངན་ལས་འདས། དེ་ཕྱིན་ཆད་སུའང་མྱ་ངན་ལས་མི་འདའ་བ་འོད་སྲུང་ཆེན་པོས་ཁྲིམས་སུ་བཅས་ནས། རྒྱལ་པོ་མ་སྐྱེས་དགྲས་ཡོ་བྱད་བསྟབས་ཏེ་འོད་སྲུང་ཆེན་པོ་སོགས་དགེ་སློང་ལྔ་བརྒྱར་གཅིག་གིས་ལྷག་པ་མ་ག་དྷཱའི་ནྱ་གྲོ་དྷའི་ཕུག་ཏུ་འདུས་ནས་དབྱར་གནས་པར་ཁས་བླངས་སོ། །དེའི་ཚེ་སྔོན་བཅོམ་ལྡན་འདས་ཀྱིས་འོད་སྲུངས་ཆེན་པོ་ལ་བཞུགས་གདན་གྱི་ཕྱེད་བསྟབས་ཏེ། མ་མོའི་སྡེ་སྣོད་གཙོ་བོར་གྱུར་པའི་བསྟན་པ་མཐའ་དག་དང༌། སྒྲ་གཅན་ཟིན་དང་ཀུན་དགའ་བོ་སོགས་འཁོར་བཞི་དང་བཅས་པ་གཏད་ནས་རྒྱལ་ཚབ་ཏུ་དབང་བསྐུར་བ་ཡིན་པ་དང༌། བྱེ་བྲག་ཏུ་མདོའི་སྡེ་སྣོད་ཀུན་དགའ་བོ་དང༌། འདུལ་བ་ཉེ་བར་འཁོར་ལ་གཏད་པ་ཡིན་ནའང༌། དགེ་སློང་ལྔ་བརྒྱ་ལས་གཞན་ཐམས་ཅད་དགྲ་བཅོམ་པ་ཡིན་ལ། ཀུན་དགའ་བོ་ཁོ་ན་སློབ་པ་རྒྱུན་ཞུགས་ཡིན་པའི་ཕྱིར་ཆགས་བྲལ་དུ་མ་གྱུར་ན་ཆོས་བགྲོ་བའི་འོས་མ་ཡིན་པས། འོད་སྲུངས་ཆེན་པོས་དེ་ཚུལ་ཇི་ལྟ་བུས་འདུལ་བར་གཟིགས་ཏེ་ཉེས་པ་བརྒྱད་གླེངས་ནས་བསྐྲད་པ་དང༌། ཀུན་དགའ་བོ་མྱ་ངན་དང་བཅས་ཏེ་མཆོག་གི་འདུས་པ་ལས་ཕྱིར་བྱུང་སྟེ་བྲྀ་ཛིའི་ལྗོངས་སུ་དབྱར་ཚུལ་ལ་ཞུགས་ནས་བྲྀ་ཛིའི་བུ་སོགས་འཁོར་བཞི་ལ་ཆོས་སྟོན་པ་ན་བྲྀ་ཛིའི་བུས་དགྲ་བཅོམ་པ་ཐོབ་སྟེ། མངོན་༼ཨེ༡༠༨ན༽པར་ཤེས་པས་མཁན་པོའི་སེམས་ལ་བལྟས་པ་དང༌། དེ་འདོད་ཆགས་དང་མ་བྲལ་བའི་སློབ་པར་མཐོང་སྟེ་སྨྲས་པ། གཽ་ཏམ་ཁྱོད་ནི་བག་མེད་མ་མཛད་པར། །ཤིང་དྲུང་ཐིབས་པོར་བརྟེན་ནས་མྱ་ངན་འདས། །ཐུགས་ལ་བཞག་སྟེ་བསམ་གཏན་མཛོད་ཅིག་དང༌། །རིང་པོར་མི་ཐོགས་ཞི་བའི་གནས་ཐོབ་འགྱུར། །ཞེས་བསྐུལ་བའི་གདམས་ངག་ལ་བརྟེན་ནས་རབ་ཏུ་བསྒྲིམས་པས་ཀུན་དགའ་བོས་དགྲ་བཅོམ་པ་ཉིད་ཐོབ་བོ། །དེ་ནས་ཀུན་དགའ་བོའང་ནྱ་གྲོ་དྷའི་ཕུག་ཏུ་ཕྱིན་ནས་དགྲ་བཅོམ་པ་ལྔ་བརྒྱ་དང་ལྷན་ཅིག་ཏུ་གནས་པའི་ཚེ།

འོད་སྲུངས་ཆེན་པོ་དང་དགྲ་བཅོམ་པ་རྣམས་ཀྱིས་ཆོས་བསྡུ་བར་བགྲོས་ཏེ་ཐོག་མར་ཀུན་དགའ་བོ་གསོལ་གཉིས་ཀྱི་ལས་ཀྱིས་མདོ་སྡེ་སྡུད་པ་པོར་བསྐོས། དགྲ་བཅོམ་པ་ལྔ་བརྒྱས་སྣམ་སྦྱར་བཏིང་བའི་ཁྲི་ལ་ཀུན་དགའ་བོ་བཞུགས་ཏེ་བྱང་ཆུབ་སྙིང་པོའི་ཕྱོགས་སུ་རྣམ་པར་བལྟས་ནས་སངས་རྒྱས་རྗེས་སུ་དྲན་བཞིན་དུ་ཐལ་མོ་སྦྱར་ཏེ་སྒྲས་ཁྱབ་པར་བྱས་ནས། འདི་སྐད་བདག་གིས་ཐོས་པའི་དུས་གཅིག་ན་ཞེས་གླེང་གཞི་ནས་བརྩམས་མདོ་སྡེ་ཐམས་ཅད་རྫོགས་པར་བཤད་པ་དང༌། དགྲ་བཅོམ་པ་དེ་དག་བསམ་གཏན་བཞི་ལ་སྙོམས་པར་ཞུགས་ནས་སྨོན་ཤེས་ཀྱིས་བལྟས་ཏེ་ཏིང་ངེ་འཛིན་ལས་ལངས་ནས་ཕན་ཚུན་ངེས་པར་བྱས། དེ་ནས་ཉེ་བར་འཁོར་འདུལ་བ་སྡུད་པ་པོར་བསྐོས་ཏེ་དེ་ཉིད་སེང་གེའི་ཁྲི་ལ་འཛེགས་པ་དང༌། འོད་སྲུངས་ཀྱིས་བཅོམ་ལྡན་འདས་ཀྱིས་དང་པོར་བསླབ་པའི་གཞི་གང་དུ་བཅས། དེས་སྨྲས་པ་ཝ་ར་ཎཱ་སིར་རོ། །གང་དག་གི་དོན་དུ། དགེ་སློང་ལྔ་སྡེའི་ཆེད་དུ་སྟེ། གང་གི་ཕྱིར། འདི་ལྟ་སྟེ་ཤམ་ཐབས་ཟླུམ་པོར་བགོ་བར་བྱའོ། །ཞེས་བསླབ་པ་བཅའ་བར་མཛད་དོ། །ཞེས་སོགས་དྲི་ལན་གྱི་སྒོ་ནས་འདུལ་བ་ཡོངས་སུ་རྫོགས་པར་བསྙད་པ་དང༌། དེ་དག་གིས་མངོན་པར་ཤེས་པས་བལྟས་ཏེ་ཕན་ཚུན་ངེས་པར་བྱས། དེ་ནས་འོད་སྲུངས་ཆེན་པོས་རང་ཉིད་མ་བསྐོས་པར་སེང་གེའི་ཁྲི་ལ་འཁོད་དེ། ཚེ་དང་ལྡན་པ་དག་མ་མོ་ལྟ་བུ་མ་མོ་༼ཨེ༡༠༨བ༽ལྟ་བུ་ཞེས་བྱ་བ་དེ་བདག་ཁོ་ནས་སྨྲ་བར་བྱ་སྟེ། མ་མོ་ལྟ་བུ་ནི་ཤེས་བྱའི་མཚན་ཉིད་རབ་ཏུ་གསལ་བར་བྱེད་པ་ཡིན་ཏེ། འདི་ལྟར་དྲན་པ་ཉེ་བར་གཞག་པ་བཞི་དང༌། ཞེས་སོགས་བཤད་ནས་དགྲ་བཅོམ་པ་རྣམས་ཀྱིས་ཕན་ཚུན་དུ་ངེས་པར་བྱས་ནས་ས་བླའི་ལྷ་རྣམས་ཀྱིས་ཀྱང་ཆེད་དུ་བརྗོད་པ་འོག་མིན་གྱི་བར་དུ་ཡུད་ཙམ་གྱིས་གྲགས་ཏེ་བཀའ་བསྡུ་བ་དེ་ལ་ལྔ་བརྒྱས་ཡང་དག་པར་བསྡུས་པ་ཞེས་གྲགས་སོ། ། དེ་ཡང་ཕུང་པོ་རྟེན་འབྲེལ་བྱང་ཕྱོགས་ལུང༌། །རིང་པོ་བར་མ་གཅིག་ལས་འཕྲོས་སོགས་བཞག

། འདུལ་དང་མངོན་པ་དག་ཀྱང་དེ་བཞིན་ནོ། ། དེའང་བསྡུ་བའི་ཚུལ་ཇི་ལྟར་ཞེ་ན། མདོ་སྡེ་རྣམས་ནི་ཕུང་པོ་དང་རབ་ཏུ་ལྡན་པ་ཕུང་པོར། སྐྱེ་མཆེད་དུ་ལྡན་པ་སྐྱེ་མཆེད་དུ། རྟེན་ཅིང་འབྲེལ་འབྱུང་འཕགས་པའི་བདེན་པས་རིག་པ་དང་ཡང་དག་པར་ལྡན་པ་ནི། དེ་གླེང་གཞི་དང་ལྡན་པར། ཉན་ཐོས་ཀྱི་བཤད་པ་མང་བ་ནི་ཉན་ཐོས་ཀྱི་བཤད་པར། སངས་རྒྱས་ཀྱི་བཤད་པ་མང་བ་ནི་སངས་རྒྱས་ཀྱི་བཤད་པར། བྱང་ཕྱོགས་སོ་བདུན་དང་ལྡན་པ་ལམ་གྱི་ཡན་ལག་ཏུ། ཡང་དག་པར་བརྗོད་པ་མང་བ་ཡང་དག་པར་བརྗོད་པའི་སྡེར། ཚིགས་བཅད་དང་ལྡན་པ་ཡང་དག་པར་ལྡན་པའི་ལུང་རྣམས་སུ་སོ་སོར་བསྡུས་ཤིང༌། གང་མདོ་སྡེ་དང་པོ་ནི་ལུང་རིང་པོར། བར་མ་ནི་ལུང་བར་མར། ཚིགས་གཅིག་ནས་ཚིག་བཅུའི་བར་ནི་གཅིག་ལས་འཕྲོས་པའི་ལུང་སོགས་སུ་བཞག་གོ །འདུལ་བའང་ལྟུང་བ་སྡེ་ལྔ། རྩོད་པ་ཞི་བྱེད་ཀྱི་ཆོས་བདུན། བཅས་པ་དང་རྗེས་བཅས། སོ་སོར་སྤང་བ་དང་གནང་བ། གསོལ་བའི་ལས། གཞི་བཅུ་བདུན་སོགས་སྡེ་སྡེར་བསྡུ་བ་དང་སོ་སོར་དབྱེ་བའི་སྒོ་ནས་གཞུང་དུ་བྱས་ཤིང༌། མངོན་པའང་སྡེ་ཚན་དུ་བསྒྲིལ་བའི་ཚུལ་དེ་བཞིན་དུ་མཛད་དོ། །དེ་ལྟར་བཀའ་བསྡུ་དང་པོར་གྲགས་པ་འདི་ནི་ཉན་ཐོས་པ་རྣམས་དང་ཐུན་མོང་གི་སྡེ་སྣོད་བསྡུ་བའི་དངོས་གཞི་ཡིན་ནོ། ། བསྟན་པའི་གནས་ཚད་ལོ་གྲངས་སྟོང་དུ་བཤད། ། ཉན་ཐོས་ཀྱི༼ཨེ༡༠༩ན༽ལུགས་འདི་ལ་བསྟན་པའི་གནས་ཚད་འདུལ་བ་ལུང་ཕྲན་ཚེགས་ལས་བཤད་པ་ལྟར་གཙོ་ཆེར་ལོ་གྲངས་སྟོང་ཕྲག་གཅིག་ཏུ་གནས་པར་འདོད་ཅིང༌། དེའང་ལྔ་བརྒྱ་ནི་བསྟན་པ་དངོས་དང་ལྔ་བརྒྱ་ནི་གཟུགས་བརྙན་དུ་འགྱུར་པའོ། །རིང་མཐའ་དགའ་བའི་བཤེས་ཀྱི་རྟོགས་བརྗོད་ལས་ཡར་འཕེལ་དྲུག་བརྒྱའི་བར་དུ་གནས་པའང་བཤད་དེ་རགས་པ་ཙམ་འོག་ཏུ་འབྱུང་ངོ༌། ། གསུམ་པ་ནི། ཐུན་མིན་ཐེག་པ་ཆེ་རྣམས་མ་ག་དྷཱའི། །ལྷོ་ཕྱོགས་དྲི་མེད་འབྱུང་བ་ཞེས་བྱའི་རིར། ། བྱང་སེམས་འབུམ་ཕྲག་བཅུ་འདུས་རྡོ་རྗེ་འཛིན། །བྱམས་དང་འཇམ་དཔལ་མདོ་འདུལ་མངོན་པ་བསྡུས། །

ཐུན་མོང་མ་ཡིན་པའི་བསྡུ་བ་ལ་རྒྱུའི་ཐེག་པ་ཆེན་པོའི་སྡེ་སྣོད་རྣམས་ནི། འཕགས་ཡུལ་གྱི་མཁས་པ་དག་གིས་ཡུལ་མ་ག་དྷཱ་ན་གྲོང་ཁྱེར་རྒྱལ་པོའི་ཁབ་ཀྱི་ལྷོ་ཕྱོགས། བི་མ་ལ་སམ་བྷ་བ་ཞེས་བྱ་བའི་རི་ལ། བྱང་ཆུབ་སེམས་དཔའ་འབུམ་ཕྲག་བཅུ་འདུས་ཏེ། ཕྱག་ན་རྡོ་རྗེས་ནི་མདོ་སྡེ། བྱམས་པས་ནི་འདུལ་བ། འཇམ་དཔལ་གྱིས་མངོན་པ་རྣམས་བསྡུས་པར་བཤད་དོ། །རྟོག་གེ་འབར་བ་ལས་ཀྱང༌། ཐེག་པ་ཆེན་པོ་སངས་རྒྱས་ཀྱིས་གསུངས་པ་ཡིན་ཏེ། རྩ་བའི་སྡུད་པ་བྱེད་པ་པོ་ཀུན་ཏུ་བཟང་པོ་དང༌། འཇམ་དཔལ་དང༌། གསང་བ་པའི་བདག་པོ་དང༌། བྱམས་པ་ལ་སོགས་པ་རྣམས་ཀྱིས་བསྡུས་པའི་ཕྱིར་རོ། །བདག་ཅག་གི་རྩ་བའི་སྡུད་པར་བྱེད་པ་ཉན་ཐོས་ནི་མ་ཡིན་ཏེ། ཐེག་པ་ཆེན་པོའི་གསུང་ནི་དེ་དག་གི་ཡུལ་མ་ཡིན་པའི་ཕྱིར་རོ། །ཞེས་བཤད་དོ། །

ལུགས་འདིར་བསྟན་པའི་གནས་ཚད་མང་ན་ཡང༌། །ཡོངས་གྲགས་ལྔ་བརྒྱ་ཕྲག་བཅུ་ད་ལྟ་ནི། ། ལུང་གི་ལེའུ་ཡིན་གསུངས་ཀློང་ཆེན་སོགས། །སྒྲུབ་དུས་གསུམ་ལས་ཤེས་རབ་སྐབས་སུ་བཞེད། ། ཐེག་པ་ཆེན་པོའི་ལུགས་འདིར་ཐུན་མོང་ལ་སྣང་བའི་དབང་དུ་བྱས་ནས་ཚད་རིང་ཐུང་མདོ་སྡེ་སོ་སོའི་དགོངས་པ་ལྟར་བཤད་པ་དང༌། ཐུན་མོང་མ་ཡིན་པའི་དབང་དུ་བྱས་ནས་ཚད་མེད་པར་གསུངས་པ་སོགས་མང་དུ་སྣང་༼ཨེ༡༠༩བ༽ནའང༌། ལྗོངས་འདིའི་དཔྱོད་ལྡན་རྣམས་ལ་ཡོངས་སུ་གྲགས་ཤིང་དོན་ལ་གནས་པར་བཞེད་པ་ནི་ལྔ་བརྒྱ་ཕྲག་བཅུ་སྟེ་ལྔ་སྟོང་དུ་གནས་པ་ཉིད་ཡིན་ལ། དེ་ལས་ད་ལྟའི་སྐབས་སུ་འབྲས་བུ་དང་སྒྲུབ་པའི་སྐབས་ཡོལ་ནས་ལུང་གི་ལེའུའི་སྐབས་ཡིན་པར་གསུངས་ཤིང༌། ཀུན་མཁྱེན་ཀློང་ཆེན་པ་སོགས་ནི་ལུང་དང་སྒྲུབ་པ་གོ་བརྗེས་ནས་སྒྲུབ་དུས་གསུམ་ལས་ཚུལ་ཁྲིམས་དང་སེམས་ཀྱི་དུས་རྫོགས་ཟིན་ནས་ཤེས་རབ་ཀྱི་བསླབ་པ་གཙོ་བོར་སྒྲུབ་པའི་སྐབས་སུ་སླེབས་པར་བཞེད་དོ། །བསྟན་པའི་གནས་ཚད་སྔ་ཕྱི་ཐམས་ཅད་ཀྱི་བཞེད་པ་སྙིང་པོར་དྲིལ་ན། ལོ་ཆེན་དྷརྨ་ཤྲཱིས། མདོ་ལུགས་བསྟན་པའི་གནས་ཚད་ནི། །བསྐལ་བཟང་འདུལ་ལུང་ཕྲན་ཚེགས་དང༌། །འཕགས་པ་བློ་གྲོས་མི་ཟད་པས། །བསྟན་པའི་མདོ་ཡི་འགྲེལ་པ་དང༌། །གསེར་ཕྲེང་ཅན་གྱི་རྟོགས་བརྗོད་དང༌། །མཛོད་འགྲེལ་རྣམས་ལས་ཐུབ་པའི་བསྟན། །དངོས་བཏགས་ལྔ་བརྒྱ་ལྔ་བརྒྱ་སྟེ། །ལོ་སྟོང་བར་དུ་གནས་པར་གསུངས། །སྙིང་རྗེ་པདྨ་དཀར་པོ་ལས། །དངོས་སྟོང་བཏགས་པ་ལྔ་བརྒྱར་བཤད། །ཟླ་བའི་སྙིང་པོས་ཞུས་པའི་མདོར། །ཉིས་སྟོང་གནས་པར་གསུངས་པ་དང༌། །ཆོས་ཉིད་རང་ངོ་མི་གཡོ་བར། །ཐ་དད་སྣང་བའི་མདོ་དང་ནི། །རྡོ་རྗེ་གཅོད་པའི་འགྲེལ་པ་ལས། །ཉིས་སྟོང་ལྔ་བརྒྱར་གནས་པར་གསུངས། །དགའ་བའི་བཤེས་ཀྱི་རྟོགས་བརྗོད་ལས། །སྐྱེ་དགུའི་ཚེ་ལོ་ཡར་འཕེལ་གྱི། །དྲུག་བརྒྱའི་བར་དུ་གནས་པར་བཤད། །དཾཥྚ྄་སེ་ནའི་འབུམ་ཊཱིཀ྄་དང༌། །དབྱིག་གཉེན་ཞབས་ཀྱི་གནོད་འཇོམས་དང༌། །སློབ་དཔོན་འཇམ་དཔལ་གྲགས་པ་རྣམས། །ལྔ་སྟོང་བར་དུ་གནས་པར་བཞེད། །དེ་ཡང་ལྔ་བརྒྱ་ཕྲག་བཅུ་ལས། །ལྔ་བརྒྱ་དང་པོར་དགྲ་བཅོམ་དང༌། །དེ་བཞིན་གཉིས་པར་ཕྱིར་མི་འོང༌། །གསུམ་པ་ལ་ནི་རྒྱུན་ཞུགས་ཏེ། །ཡེ་ཤེས་ཁོང་ཆུད་ལེའུ་གསུམ། །དེ་ནས་ལྔ་བརྒྱ་ཕྲག་གསུམ་ལ། །རིམ་པར་ཤེས་རབ་ཏིང་འཛིན་དང༌། །ཚུལ་༼ཨེ༡༡༠ན༽ཁྲིམས་བསླབ་པ་གཙོར་སྟོན་གསུམ། །སྒྲུབ་པའི་དུས་ཀྱི་ལེའུ་ཟེར། །དེ་ནས་ལྔ་བརྒྱ་ཕྲག་གསུམ་ལ། །མངོན་པ་མདོ་སྡེ་འདུལ་བ་རྣམས། །སྟོན་པ་མང་དུ་འབྱུང་བས་ན། །ལུང་གི་ལེའུ་གསུམ་དུ་གྲགས། །བཅུ་པ་ལྔ་བརྒྱ་ཐ་མ་ལ། །རབ་བྱུང་རྟགས་ཙམ་མ་གཏོགས་པ། །ལྟ་སྤྱོད་རྣལ་མ་མེད་པའི་ཕྱིར། །རྟགས་ཙམ་འཛིན་པའི་ལེའུར་བཞེད། །དེ་ལས་གཞན་རྣམས་དགོངས་པ་ཅན། །ལྔ་སྟོང་དོན་ལ་གནས་པར་ཟུང༌། །ཞེས་གསུངས་པ་ལྟར་རོ། །དེ་དག་འདས་ལུས་བལྟ་བའི་གཞི་སངས་རྒྱས་ཀྱི་འཁྲུངས་ལོའི་རྣམ་གྲངས་དང༌།

འདས་ལུས་རྣམ་གྲངས་ཐ་དད་པ་ནི་གསར་རྙིང་གི་མཁས་པ་དག་གིས་མཛད་པའི་བསྟན་བརྩིས་ཀྱི་ཡིག་ཆ་དུ་མ་ལས་ཁོང་དུ་ཆུད་པར་བྱའོ། །འདིར་བསྟན་པ་གནས་མི་གནས་ཀྱི་མཚམས་འཛིན་ཀྱང༌། བསླབ་པ་གསུམ་བརྗོད་བྱེད་སྡེ་སྣོད་དང་བཅས་པ་ལ་སློབ་པ་ཡོད་མེད་དང༌། ལས་བརྒྱ་རྩ་གཅིག་གི་ཆོ་གའི་ལག་ལེན་ནུབ་མ་ནུབ་དང༌། ཉན་ཐོས་ཀྱི་རྟགས་དང་ཆ་ལུགས་ཚུལ་བཞིན་འཛིན་པ་ཡོད་མེད་ལ་ལྟོས་པ་ཡིན་གྱི། ངེས་དོན་གྱི་དབང་དུ་བྱས་ན་མདོ་སྡེ་གསེར་འོད་དམ་པ་ལས། སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་ཏེ། །སེམས་ཅན་ཡོངས་སུ་སྨིན་མཛད་ཕྱིར། །ཡོངས་སུ་མྱ་ངན་འདའ་བར་སྟོན། །སངས་རྒྱས་བཅོམ་ལྡན་བསམ་མི་ཁྱབ། །དེ་བཞིན་གཤེགས་པ་རྟག་པའི་སྐུ། །སེམས་ཅན་རྣམས་ལ་ཕན་པའི་ཕྱིར། །བཀོད་པ་རྣམ་པ་སྣ་ཚོགས་སྟོན། །ཞེས་གསུངས་པ་དང༌། སྔ་འགྱུར་ཡིད་བཞིན་རྣམ་པར་བཀོད་པའི་རྒྱུད་ལས། སེམས་ཅན་ཀུན་གྱི་ཚོགས་ཆེན་པོ། །ཇི་སྲིད་རྣམ་པར་གནས་དེ་སྲིད། །སངས་རྒྱས་སྤྲུལ་པ་རྒྱུན་མི་འཆད། །གྲོལ་བའི་ཆོས་ཀྱང་ནུབ་པ་མེད། །ཅེས་གསུངས་པ་ལྟར་རོ། ། བཞི་པ་ནི། བྱ་སྤྱོད་རྣལ་འབྱོར་རྒྱུད་རྣམས་སུམ་རྩེན་བྱང༌། །ལྕང་ལོ་ཅན་ཏུ་ཕྱག་ན་༼ཨེ༡༡༠བ༽རྡོ་རྗེས་བསྡུས། ། རྒྱུད་སྡེ་བཞི་ལས་བྱ་བའི་རྒྱུད་ནི། གཙོ་བོར་སུམ་རྩེན་ཏེ་སུམ་ཅུ་རྩ་གསུམ་གྱི་གནས་ཀྱི་མཐའ་རི་རབ་ཀྱི་བྱང་ཕྱོགས་ཀྱི་ལྕོགས་ལྕང་ལོ་ཅན་ན་ས་བཅུའི་བྱང་ཆུབ་སེམས་དཔའ་ཀུན་ཏུ་བཟང་པོ་དང༌། རྡོ་རྗེ་ཆོས་ལ་སོགས་པས་བླ་གོས་ལྔ་བརྒྱ་བཏིང་བའི་སྟེང་དུ་ལག་ན་རྡོ་རྗེ་བཞུགས་ཏེ། འདི་སྐད་བདག་གིས་ཐོས་པ་ཞེས་སོགས་བཤད་པའི་ཚུལ་གྱིས་བསྡུས་པ་ཡིན་ཏེ། གཙུག་ཏོར་གདུགས་དཀར་གྱི་འགྲེལ་པ་ཤཱུ་རཱངྒ་ཝརྨས་མཛད་པ་ལས་དེ་ལྟར་དུ་བཤད་པའི་ཕྱིར། སྤྱོད་པའི་རྒྱུད་ཀྱང་ལག་ན་རྡོ་རྗེ་དང་ཀུན་ཏུ་བཟང་པོ་སོགས་ཀྱིས་བསྡུས་པར་གསལ་ཏེ་སྔ་མ་དེས་དེ་ལྟར་བཤད་པ་དང༌།

ཕྱག་ན་རྡོ་རྗེ་དབང་བསྐུར་བའི་རྒྱུད་ལས་སྟོན་པས་གསང་བའི་བདག་པོར་དབང་བསྐུར་ཅིང་བསྟན་པ་གཏད་པའི་ཚུལ་སོགས་འབྱུང་བའི་ཕྱིར་རོ། །རྣལ་འབྱོར་རྒྱུད་ནི་ལྕང་ལོ་ཅན་དུ་རྡོ་རྗེ་འཆང་ས་བཅུའི་དབང་ཕྱུག་གི་ཚུལ་བསྟན་པ་ཕྱག་ན་རྡོ་རྗེ་ཉིད་ཀྱིས་ཀུན་ཏུ་བཟང་པོ་ལ་སོགས་པ་བྱང་ཆུབ་སེམས་དཔའ་ཆེན་པོ་རྣམས་ཀྱིས་གསོལ་བ་བཏབ་པའི་ངོར་བསྡུས་པ་ཡིན་ཏེ། སློབ་དཔོན་ཀུན་དགའ་སྙིང་པོའི་ཡོ་གའི་འགྲེལ་པར་ཚུལ་དེ་གསལ་བར་བཤད་པའི་ཕྱིར་རོ། ། བླ་མེད་ཞུ་བ་པོ་དང་གཏད་པ་དེས། །བསྡུས་ཤིང་སྟོན་པ་པོས་ཀྱང་སྡུད་སོགས་ལས། ། བྱེ་བྲག་མ་རྒྱུད་རྡོ་རྗེ་མཁའ་འགྲོ་རྣམས། །དྲི་བ་དྲིས་ལན་ཚུལ་གྱིས་གཏན་ལ་ཕབ། ། བརྟག་པ་གཉིས་པ་རྡོ་རྗེ་སྙིང་པོས་ཏེ། །དུས་འཁོར་རྩ་རྒྱུད་ཟླ་བ་བཟང་པོ་དང༌། ། བསྡུས་རྒྱུད་འཇམ་དཔལ་གྲགས་པས་སྙིང་པོར་དྲིལ། ། རྣལ་འབྱོར་བླ་ན་མེད་པའི་རྒྱུད་སྡེ་རྣམས་ནི་རྒྱུད་ཐོག་མར་ཞུ་བ་པོ་དང་རྒྱུད་གང་ལ་གཏད་པ་དེས་བསྡུས་པ། དཔེར་ན་དུས་འཁོར་རྩ་བའི་རྒྱུད་ཆོས་རྒྱལ་ཟླ་བ་བཟང་པོས་བསྡུས་པ་ལྟ་བུ་མང་ཞིང༌། དཔལ་གསང་བ་གྲུབ་པའི་རྒྱུད་ལས། འདི་ཡི་སྡུད་པར་བྱེད་པ་པོ། །གཞན་དག་ཡོད་པ་མ་ཡིན་ཞེས། །བདག་ཉིད་འབའ་ཞིག་སྨྲ་བར་བྱེད། །ཞེས་གསུངས་པ་ལྟར། རྒྱུད་༼ཨེ༡༡༡ན༽སྟོན་པ་པོས་ཀྱང་བསྡུས་པར་བཤད་པ་སོགས་ཡོད་པ་ལས། བྱེ་བྲག་མ་རྒྱུད་འགའ་ཞིག་ནི་རྡོ་རྗེ་ཕག་མོ་སོགས་རྣལ་འབྱོར་མ་རྣམས་ཀྱིས་རྡོ་རྗེའི་གནས་རྣམས་སུ་དྲི་བ་དང་དྲིས་ལན་གྱི་ཚུལ་གྱིས་གཏན་ལ་ཕབ་པ་མཁའ་འགྲོ་རྒྱ་མཚོ་ལས་བཤད་པ་དང༌། དགྱེས་པ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་ནི་ས་བཅུའི་དབང་ཕྱུག་རྡོ་རྗེ་སྙིང་པོས་བསྡུས་ཤིང་འགྲེལ་པའང་མཛད་པ་དང༌། དུས་ཀྱི་འཁོར་ལོའི་རྩ་བའི་རྒྱུད་སྟོང་ཕྲག་བཅུ་གཉིས་པ་ཆོས་རྒྱལ་ཟླ་བ་བཟང་པོས་བསྡུས་ཤིང་འགྲེལ་ཆེན་སྟོང་ཕྲག་དྲུག་ཅུ་པའང་མཛད།

བསྡུས་པའི་རྒྱུད་ནི་འཕགས་པ་འཇམ་དཔལ་གྱི་སྤྲུལ་པའི་སྐུ་རྡོ་རྗེའི་རིགས་ལྡན་འཇམ་དཔལ་གྲགས་པས་རྩ་བའི་རྒྱུད་ལས་སྙིང་པོར་དྲིལ་ཏེ་ཕྲེང་འཛིན་གྱི་སྡེབ་སྦྱོར་གྱིས་བཅིངས་པའི་ལེའུ་ལྔ་པར་མཛད་པ་སོགས་མཐའ་ཡས་སོ། ། ཀུན་ཀྱང་གསང་བདག་རྣམ་པར་རོལ་པའི་ཕྱིར། །སྡུད་པོ་གཅིག་ཅིང་གསང་ཆེན་བསྟན་པ་ནི། ། ཡུན་རིང་ཁྱད་པར་མ་རྒྱུད་ནུབ་པ་མེད། ། སྟོན་པ་པོ་དེ་དག་ཀྱང་གསང་བའི་བདག་པོ་དངོས་སམ་དེའི་རྣམ་པར་རོལ་པ་མཚན་གཞན་དུ་བསྟན་པ་ཙམ་ཡིན་པའི་ཕྱིར་ཐམས་ཅད་ཀྱང་སྡུད་པ་པོ་ནི་གསང་བའི་བདག་པོ་ཉིད་དུ་གཅིག་སྟེ། ཕ་རྒྱུད་ལ་མཚོན་ན་གསང་བ་འདུས་པ་ལས་རྡོ་རྗེ་ཆོས་ལ་རྒྱུད་གཏད་པར་གསུངས་ཤིང༌། རྡོ་རྗེ་ཆོས་ནི་ཕྱག་ན་རྡོ་རྗེ་ལ་རྒྱུད་གཏད་ཅིང་དབང་བསྐུར་བའི་མཚན་དུ་ཟླ་བ་བཟང་པོ་སོགས་བཞེད་ཅིང༌། སྡུད་པ་པོའང་དེ་ཡིན་པར་བཤད་པ་དང༌། མ་རྒྱུད་ཕལ་ཆེ་བ་གསང་བདག་དངོས་ཀྱིས་བསྡུས་པར་གསུངས་ཤིང་ཨིནྡྲ་བྷཱུ་ཏི་རྡོ་རྗེ་སྙིང་པོ་ཟླ་བ་བཟང་པོ་རྣམས་ཀྱང་གསང་བདག་གི་སྤྲུལ་པ་འབའ་ཞིག་ཏུ་ངེས་པའི་ཕྱིར་རོ། །དེ་ལྟར་གསང་ཆེན་སྔགས་ཀྱི་བསྟན་པ་ནི་གནས་གཅིག་ཏུ་ནུབ་ཀྱང་གཅིག་ཏུ་སྣང་བ་དང༌། ཐུན་མོང་དུ་མ་གྲགས་ཀྱང་སྐལ་ལྡན་དག་གི་ངོར་སྣང་བ་སོགས་ཡུན་རིང་པོར་གནས་ཤིང༌། ཁྱད་པར་རྣལ་འབྱོར་མའི་རྒྱུད་རྣམས་ནམ་དུའང་ནུབ་པ་མེད་པར་གནས་པར་༼ཨེ༡༡༡བ༽གསུངས་ཏེ། མཁའ་འགྲོ་རྒྱ་མཚོ་ལས། ཤེས་རབ་རྒྱུད་ནི་རང་བྱུང་ཉིད། །རང་གི་རང་བཞིན་རྟག་ཏུ་གནས། །བྱང་ཆུབ་ཕྱོགས་ཀྱི་ཆོས་རྣམས་སུ། །མི་འཇིག་གོ་འཕང་རྗེས་འགྲོ་བ། །བསྐལ་པ་བསྲེག་པའི་དུས་སུ་ནི། །གཞན་དུ་སོང་ནས་ཡང་དག་གནས། །ཞེས་གསུངས་སོ། ། གཉིས་པ་བཀའ་བསྡུ་བར་པ་ནི། སྟོན་པ་གཤེགས་ནས་བརྒྱ་དང་བཅུ་ལོན་ཚེ། །རུང་བ་མིན་པའི་གཞི་བཅུ་སུན་དབྱུང་ཕྱིར། ། གྲགས་པ་ལ་སོགས་དགྲ་བཅོམ་བདུན་བརྒྱ་ནི། །ཀུསྨ་པུ་རིའི་གཙུག་ལག་ཁང་དུ་འདུས། །

བདུན་བརྒྱས་ཡང་དག་བརྗོད་པ་ཞེས་བྱ་བ། །ཆ་ཤས་བསྡུ་བར་མཛད་ཅིང༌། ཞེས་པ་སྟེ། སྟོན་པ་ཞི་བར་གཤེགས་ནས་ལོ་གྲངས་བརྒྱ་དང་བཅུ་ལོན་པའི་ཚེ། ཡངས་པ་ཅན་གྱི་དགེ་སློང་རྣམས་ཀྱིས་རུང་བ་མ་ཡིན་པའི་གཞི་བཅུ་བྱས་ཏེ། དེའང་ཇི་སྐད་དུ། ཧུ་ལུ་ཧུ་ལུ་ཡི་རངས་དང༌། །ཀུན་སྤྱོད་སྣོད་དང་ལན་ཚྭ་དང༌། །ལམ་དང་སོར་གཉིས་དཀྲུག་དང་འདིང། །གསེར་གྱི་རུང་བ་དག་དང་བཅུ། །ཞེས་པ་སྟེ། ཆོས་མིན་གྱི་ལས་བྱས་ཤིང་འཇུག་ཏུ་ཐལ་མོ་བརྡབས་ཏེ་ཧུ་ལུ་ཧུ་ལུ་ཞེས་བརྗོད་པའམ། ཡང་ན་དགེ་འདུན་ལྷག་མ་རྣམས་རྗེས་སུ་ཡི་རངས་བྱས་བཅུག་པས་དག་གོ་ཞེས་པ་དང༌། ས་གཞི་འདི་ཀུན་གྱིས་སྤྱོད་རུང་བས་ཉེས་པ་མེད་པ་ཡིན་ཞེས་ཁྱིམ་པ་བཞིན་དུ་ས་བརྐོ་བ་དང༌། ན་བར་གྱུར་ན་ཆང་སྣོད་སྲིན་བུ་པད་པས་འཇིབ་པ་ལྟར་གཞིབ་ནས་ཆང་བཏུང་རུང་བ་དང༌། ལན་ཚྭ་འདེབས་ན་ཟས་ཀྱི་རོ་འགྱུར་བས་དུས་མིན་གྱི་ཁ་ཟས་ཟ་རུང་བ་དང༌། ཟས་སྤངས་ཟིན་ནས་རྒྱང་གྲགས་ཕྱེད་ཙམ་ལམ་དུ་བརྒལ་ནས་སླར་ཡང་ཟར་རུང་བ་དང༌། ཟས་སྤངས་ནས་ལྷག་པོ་བྱས་མི་དགོས་པར་སླར་སོར་མོ་གཉིས་ཀྱིས་རེག་ནས་ཟར་རུང་བ་དང༌། འོ་མ་དང་ཞོ་གཉིས་བྲེ་གང་རེ་བསྲེས་ཏེ་དཀྲུགས་ནས་ཕྱི་དྲོ་འཐུང་རུང་བ་དང༌། གདིང་བ་རྙིང་པ་ནས་བདེ་བར་གཤེགས་པའི་མཐོ་གང་ལྷན་མི་དགོས་ཞེས་པ་དང༌། དགེ་ཚུལ་གྱི་མགོ་ལ་ཁྲིའུ་ཅིང༌། དེའི་སྟེང་དུ་མེ་ཏོག་གི་ཕྲེང་༼ཨེ༡༡༢ན༽བས་བརྒྱན་པའི་ལྷུང་བཟེད་བཞག་སྟེ། གསེར་དངུལ་སོགས་འབུལ་བ་དེར་འཕེན་བཅོལ་ན་ཕྱིས་དགེ་སློང་རང་ཉིད་ཀྱིས་རེག་ཆོག་པར་འདོད་པ་བཅས་རུང་བ་མ་ཡིན་པའི་བཞི་བཅུ་སྤྱོད་ནས་འདི་ནི་ཆོས་ཡིན། འདུལ་བ་ཡིན། སྟོན་པའི་བསྟན་པ་ཡིན་ནོ་ཞེས་བསྒྲགས་པ་དེ་དག་སུན་དབྱུང་ཞིང་བསྟན་པའི་དྲི་མ་བསལ་བའི་སླད་དུ། རྣམ་ཐར་བརྒྱད་དང་ལྡན་པའི་དགྲ་བཅོམ་པ་གྲགས་པ་ལ་སོགས་པ་གཉིས་གའི་ཆ་ལས་རྣམ་པར་གྲོལ་ཞིང་མང་དུ་ཐོས་པའི་དགྲ་བཅོམ་པ་བདུན་བརྒྱ།

ཀུསྨ་པུ་རི་ཞེས་བྱ་བའི་གཙུག་ལག་ཁང་དུ་འདུས་ཏེ། ལི་ཙྪ་བཱིའི་རིགས་ལས་བྱུང་བའི་རྒྱལ་པོ་དགའ་བྱེད་ཅེས་བྱ་བས་སྦྱིན་བདག་བྱས་ཏེ། དངོས་པོ་བཅུ་བསྒྲགས་ནས། དེ་དག་མདོ་སྡེ་ལ་མི་འཇུག །འདུལ་བ་ལ་མི་སྣང༌། ཆོས་ཉིད་དང་འགལ་བས་དོར་བར་བྱ་བར་བཅས་ཏེ་མི་རུང་བར་སྤྱོད་པ་རྣམས་བསྙིལ་བས། འདི་ལ་བདུན་བརྒྱས་ཡང་དག་པར་བརྗོད་པ་ཞེས་གྲགས་ཤིང་ཆ་ཤས་ཀྱི་བསྡུ་བ་མཛད་དོ། ། གསུམ་པ་བཀའ་བསྡུ་ཐ་མ་ནི། དེ་ཡི་རྗེས། དགེ་སློང་མ་ཧཱ་དེ་བ་སློབ་མར་བཅས། ། གཞི་ལྔ་བསྒྲགས་པས་རྩ་བའི་སྡེ་བཞི་དང༌། །དེ་ལས་གྱེས་པ་བཅོ་བརྒྱད་ཉིད་དུ་གྱུར། ། དེའི་རྗེས་གཏད་རབས་བདུན་པོ་སོགས་རྫོགས་པའི་ཕྱིས་ཞིག་ན་ཡུལ་མ་རུ་ཌའི་ཚོང་དཔོན་གྱི་བུ་ལྷ་ཆེན་པོ་ཞེས་པ་མཚམས་མེད་གསུམ་བྱས་པ་ཞིག་རང་གི་སྡིག་པ་གསང་སྟེ་ཁ་ཆེར་བྱིན་ནས། རབ་ཏུ་བྱུང༌། སྡེ་སྣོད་གསུམ་ག་བྱང་བར་ཤེས་ནས་དབེན་པར་ཏིང་ངེ་འཛིན་ལ་བརྩོན་པ་ན་བདུད་ཀྱིས་བྱིན་གྱིས་བརླབས་ཏེ་དགྲ་བཅོམ་པར་གྲགས་ཤིང་རྙེད་བཀུར་དང་གྲགས་པ་འཕེལ་ནས་འཁོར་མང་པོ་དང་བཅས་གཙུག་ལག་ཁང་འདམ་བུ་ཅན་དུ་འོངས་པ་ན་དགེ་སློང་རྣམས་ཀྱིས་སོ་ཐར་གྱི་མདོ་རེས་མོས་སུ་འདོན་པའི་ཚེ། ལྷ་ཆེན་པོས་མདོ་བཏོན་པའི་འཇུག་ཏུ། ལྷ་རྣམས་མ་རིག་པ་ཡིས་སླུས། །ལམ་ནི་སྒྲ་ཡི་རྒྱུན་ལས་བྱུང༌། །ཐེ་ཚོམ་ཅན་རྣམས་གཞན་གྱིས་འཇུག །འདི་ནི་སངས་རྒྱས་བསྟན་པ་༼ཨེ༡༡༢བ༽ཡིན། །ཞེས་བཏོན་པས་འཕགས་པ་རྣམས་དང་དགེ་སློང་རྒན་པོ་མང་དུ་ཐོས་པ་དག་གིས་མདོའི་ཚིག་མ་ཡིན་ནོ་ཞེས་བརྗོད་པ་ན། གཞོན་པ་ཕལ་ཆེར་ལྷ་ཆེན་པོའི་གྲོགས་བྱས་ཏེ་རྩོད་པར་གྱུར་ཅིང༌། གཞན་ཡང་དེས་བཀའི་དོན་ལ་ལོག་པར་བརྟགས་པ་མང་དུ་བྱས་སོ། །དེ་ཤི་ནས་དེའི་སློབ་མ་བཟང་པོ་ཞེས་པས་ཀྱང་བཀའི་དོན་ལ་བརྒལ་བརྟག་དང་ཐེ་ཚོམ་གྱི་གནས་མང་པོ་བསྐྱེད་ནས་གཞན་ལ་ལན་གདབ་པ་དང༌། མི་ཤེས་པ་དང༌། ཡིད་གཉིས་དང༌། ཡོངས་སུ་བརྟག་པ་དང༌།

བདག་ཉིད་གསོབ་སྟེ་གཞི་ལྔ་ཡོངས་སུ་བསྒྲགས་པས་དགེ་འདུན་སོ་སོའི་སྐྱེ་བོ་རྣམས་ཐེ་ཚོམ་དང་ཡིད་གཉིས་ཀྱིས་བསྟན་པ་ལ་མི་མཐུན་པར་ཟིང་ཟིང་པོར་གྱུར་ཏེ། མདོ་འདོན་པའང་སྣ་ཚོགས་སུ་གྱུར་ཅིང་དགྲ་བཅོམ་པ་རྣམས་ཀྱིས་ཀྱང་རྩོད་པ་ཞིར་མ་བཏུབ། དེ་དག་ཤི་བ་ན་དགེ་སློང་རྣམས་ཀྱིས་ཤེས་སོ། །དེའི་རྗེས་སུ་དགེ་སློང་ཀླུ་ཞེས་བྱ་བས་ཀྱང་གཞི་ལྔ་བསྒྲགས་པས་སླར་ཡང་དགེ་འདུན་གྱི་རྩོད་པ་ཆེར་བསྐྱེད་ནས་ཕལ་ཆེན་པ། ཐམས་ཅད་ཡོད་སྨྲ་བ། གནས་བརྟན་པ། མང་བཀུར་བ་སྟེ་རྩ་བའི་སྡེ་པ་བཞིར་གྱེས། ཀླུའི་སློབ་མ་ཡིད་བརྟན་ཅེས་བྱ་བས་ཀྱང་གཞི་ལྔ་བསྒྲགས་ཏེ་རྩོད་པ་རྒྱ་ཆེར་བསྐྱེད་པས་རྩ་བའི་སྡེ་པ་བཞི་པོ་དག་ཀྱང་རིམ་གྱིས་གྱེས་ནས་བཅོ་བརྒྱད་དུ་གྱུར་ཏོ། །དེ་ལས་གྱེས་པ་བཅོ་བརྒྱད་ནི། སྡེ་པ་ཐ་དད་བཀླག་པའི་འཁོར་ལོ་ལས། །ཤར་དང་ནུབ་དང་གངས་རིར་གནས། །འཇིག་རྟེན་འདས་པར་སྨྲ་བའི་སྡེ། །བཏགས་པར་སྨྲ་བའི་སྡེ་པ་དང༌། །ལྔ་ཚན་དགེ་འདུན་ཕལ་ཆེན་པ། །གཞི་ཀུན་པ་དང་འོད་སྲུང་སྡེ། །ས་སྟོན་སྡེ་དང་ཆོས་སྲུང་སྡེ། །མང་ཐོས་གོས་དམར་སློབ་མ་དང༌། །རྣམ་པར་ཕྱེ་སྟེ་སྨྲ་བའི་སྡེ། །ཐམས་ཅད་ཡོད་པར་སྨྲ་བ་ཡིན། །རྒྱལ་བྱེད་ཚལ་གནས་འཇིགས་མེད་གནས། །གཙུག་ལག་ཁང་ཆེན་གནས་བརྟན་པ། །ས་སྒྲོགས་རི་དང་སྲུང་བ་པ། །གནས་མ་བུ་ཡི་སྡེ་རྣམས་ནི། །ཀུན་གྱིས་བཀུར་བ་རྣམ་པ་གསུམ། །ཡུལ་དོན་སློབ་དཔོན་བྱེ་བྲག་༼ཨེ༡༡༣ན༽གིས། །ཐ་དད་རྣམ་པ་བཅོ་བརྒྱད་གསུངས། །ཞེས་པ་ལྟར་ཡིན་ཞིང༌། འདི་སྐབས་རྩ་བའི་སྡེ་པའི་གྲངས་དང༌། དེ་ལས་གྱེས་ཚུལ་སོགས་སྡེ་པ་རྣམས་ཀྱི་འདོད་ཚུལ་མི་འདྲ་བ་ཡོད་མོད་ཀྱི་འདིར་བཀོད་པ་ནི་ཐམས་ཅད་ཡོད་སྨྲ་ཉིད་ཀྱི་ལུགས་ལྟར་རོ། ། རྩིབས་ལོགས་ལ་སོགས་དགྲ་བཅོམ་ལྔ་བརྒྱ་དང༌། །བཙུན་པ་བཞི་བརྒྱ་རྒྱལ་པོ་ཀ་ནཥྐིས། ། སྤྱན་དྲངས་གྱེས་པ་དཀར་བསྒྲུབས་སྡེ་སྣོད་གསུམ། །ཡི་གེར་བཀོད་དེ་བཀའ་བསྡུ་གསུམ་པར་མཛད། །

དེའི་ཚེ་འཕགས་པ་རྩིབས་ལོགས་ཞེས་བྱ་བ་མང་དུ་ཐོས་པ་མཐར་ཕྱིན་པ་གཙོ་བོར་གྱུར་པའི་དགྲ་བཅོམ་པ་ལྔ་བརྒྱ་དང༌། བ་སུ་མི་ཏྲ་ལ་སོགས་པའི་བཙུན་པ་བཞི་བརྒྱ་རྣམས་དང༌། བྱང་ཆུབ་སེམས་དཔའ་ལྔ་བརྒྱ་རྣམས་ཀྱང་རྒྱལ་པོ་ཀ་ནིཥྐས་སྤྱན་དྲངས། ཁ་ཆེའི་ཡུལ་དུ་རྣ་རྒྱན་གྱི་གཙུག་ལག་ཁང་གསར་དུ་བཞེངས་པ་ལ་བཞུགས་སུ་གསོལ་ཞིང་བསྙེན་བཀུར་ཏེ། གྱེས་པ་བཅོ་བརྒྱད་པོ་ཐམས་ཅད་ཀྲྀ་ཀྲྀ་རྨི་ལམ་ལུང་བསྟན་གྱི་མདོ་ལས། རྒྱལ་པོ་ཆེན་པོ་ཁྱོད་ཀྱིས་རས་ཡུག་གཅིག་མི་བཅོ་བརྒྱད་ཀྱིས་བགོས་ཀྱང་མ་རལ་བ་རྨི་ལམ་དུ་མཐོང་བ་གང་ཡིན་པ་དེ་ནི་དེ་ཉིད་ཀྱི་བསྟན་པ་སྡེ་བཅོ་བརྒྱད་དུ་གྱེས་པར་གྱུར་ཀྱང་རྣམ་པར་གྲོལ་བའི་རས་ནི་རལ་བར་བྱ་བར་མི་ནུས་ཏེ་དེའི་སྔ་ལྟས་ཡིན་ནོ། །ཞེས་པའི་ལུང་གིས་བཀར་བསྒྲུབས་ཤིང་ཆོས་མངོན་པ་རྣམ་པར་བཤད་དེ་འདི་ལ་བཀའ་བསྡུ་གསུམ་པར་གྲགས། དེའི་ཚེ་འདུལ་བ་ཐམས་ཅད་ཡི་གེར་བཀོད། མདོ་སྡེ་དང་མངོན་པ་སྔར་ཡི་གེར་མ་འཁོད་པ་རྣམས་ཀྱང་ཡི་གེར་བཀོད། བཀོད་པ་རྣམས་ལ་དག་ཐེར་བྱས་སོ། །འདི་སྐབས་ཁ་ཆེ་བ་རྣམས་ཀྱིས་འདི་ལྟར་འདོད་པ་ལས་ཡུལ་དབུས་ཀྱི་མཁས་པ་དག་གིས་ནི་ཛཱ་ལནྡྷཱ་རའི་དགོན་པར་ཀུ་ས་ན་ཞེས་བྱ་བའི་གཙུག་ལག་ཁང་དུ་དེ་ལྟར་བཀའ་བསྡུ་གསུམ་པ་མཛད་པར་བཞེད་དོ། །བཀའི་བསྡུ་བ་རྣམས་བཤད་པ་སྐབས་གསུམ་པའི་འགྲེལ་པའོ།། །།༼ཨེ༡༡༣བ༽

༈ སྐབས་བཞི་པ་སྔ་འགྱུར་རྙིང་མའི་བབ་ལུགས་བཤད་པ་ལ་གཉིས། རྒྱུད་སྡེའི་བབ་ལུགས་སྤྱིར་བཤད་པ། སྒྲུབ་སྡེ་བྱེ་བྲག་ཏུ་དབྱེ་བའོ། །དང་པོ་ལ་གཉིས། མདོར་བསྟན། རྒྱས་བཤད་དོ། །དང་པོ་ནི། སྔ་འགྱུར་རྙིང་མའི་ལུགས་སུ་གསང་ཆེན་གྱི། །བསྟན་པའི་བབ་ལུགས་ཆེན་པོ་རྣམ་པ་གསུམ། ། སྔ་འགྱུར་རྙིང་མའི་རང་ལུགས་སུ་གསང་ཆེན་རྡོ་རྗེ་ཐེག་པའི་བསྟན་པ་ལ་བབ་ལུགས་ཆེན་པོ་གསུམ་གྱི་ཚུལ་དུ་རྣམ་པར་བཞག་པ་ཡིན་ཏེ། བཤད་རྒྱུད་རྒྱ་མཚོ་ལས། རྒྱལ་བ་སེམས་དཔའ་རྣལ་འབྱོར་མ། །དགོངས་པ་རིག་པ་རྣ་བར་བརྒྱུད། །གང་ལ་ཐུག་གི་བར་དུའོ། །ཞེས་གསུངས་པས་སོ། ། གཉིས་པ་རྒྱས་པར་བཤད་པ་ལ་གསུམ། རྒྱལ་བ་དགོངས་བརྒྱུད། རིག་འཛིན་བརྡ་བརྒྱུད། གང་ཟག་སྙན་བརྒྱུད་ཞར་འཕྲོས་དང་བཅས་པའོ། །དང་པོ་ལ་གསུམ། སྟོན་པས་གསུངས་ཚུལ། འཁོར་གྱིས་བསྡུས་ཚུལ། བསྟན་པའི་གཉེར་གཏད་ཚུལ་ལོ། །དང་པོ་ནི། རང་སྣང་རྣམ་དག་འོག་མིན་ཆོས་དབྱིངས་སུ། །ཀུན་ཏུ་བཟང་པོས་ཡེ་ཤེས་རྒྱ་མཚོ་ལ། །༢༢ འོད་གསལ་འདུས་མ་བྱས་པའི་དགོངས་པ་ནི། །བསམ་མི་ཁྱབ་དུས་རང་བཞིན་སྣང་བར་མཛད། ། སྟོན་པ་ལ་ཆོས་སྐུ་གཟུགས་སྐུའི་རྣམ་བཞག་གཉིས་སུ་ཡོད་པའི་དང་པོ་ནི། ངོ་བོ་ཀ་ནས་དག་ཅིང་གློ་བུར་རང་སྣང་འཁྲུལ་པའི་དྲི་མ་གཞི་ཐོག་ཏུ་རྣམ་པར་དག་པ་ལ་འོག་མིན་ཅེས་སྒྲས་བཏགས་པའི་ཆོས་ཀྱི་དབྱིངས་སྙིང་པོ་བྱང་ཆུབ་ཀྱི་དཀྱིལ་འཁོར་རང་སྣང་བ་ཕྱོགས་བཅུའི་རྒྱུད་དུ་མི་གཏོགས་ཤིང་རྒྱ་ཚད་རིས་སུ་མ་ཆད་པའི་གནས་སུ། སྟོན་པ་རང་བྱུང་རིག་པའི་ངོ་བོ་ཆོས་ཉིད་བྱ་རྩོལ་ལས་འདས་པ་སངས་རྒྱས་ཐམས་ཅད་ཀྱི་སྤྱི་མེས་འཁོར་འདས་ཀུན་གྱི་སྤྱི་དཔལ་གདོད་མའི་མགོན་པོ་ཀུན་ཏུ་བཟང་པོས། འཁོར་གདངས་གསལ་མ་འགག་པར་སྐུ་དང་ཡེ་ཤེས་ཀྱི་དཀྱིལ་འཁོར་རྒྱ་མཚོ་ཅིར་ཡང་སྣང་བ་ལ། འཁོར་འདས་ཐམས་ཅད་ཡེ་ནས་མངོན་པར་བྱང་ཆུབ་པའི་ངོ་བོ་ལྷུན་གྱིས་གྲུབ་པའི་འོད་གསལ་ཟང་ཐལ་འདུས་མ་བྱས་པའི༼ཨེ༡༡༤ན༽དགོངས་པ།

སྐྱེ་འགག་འཕོ་འགྱུར་མེད་པ་བསམ་གྱིས་མི་ཁྱབ་པའི་དུས་སུ་རང་བཞིན་གྱིས་སྣང་བར་མཛད་པ་སྟེ། འདི་ལྟར་ཆོས་སྐུའི་ཕུན་སུམ་ཚོགས་པ་ལྔ་ལྡན་ནི་དབྱིངས་སྟོང་པ་ངོ་བོ་ཉིད་གཞོན་ནུ་བུམ་པ་སྐུའི་ཡོན་ཏན་གྱི་ཆ་ལ་མིང་གིས་སྒྲོ་བཏགས་པ་ཙམ་ལས་མཚན་མར་བཟུང་བ་གང་ཡང་མ་མཆིས་སོ། ། སྣང་ཆར་སྟུག་པོ་བཀོད་པར་མཚན་རྫོགས་སྐུས། །རང་སྣང་འཁོར་ལ་དུས་བཞི་མཉམ་ཉིད་དང༌། ། རྫོགས་པ་ཆེན་པོ་མིང་ཚིག་རང་མཚན་ལས། །འདས་པའི་གསུང་གིས་རྒྱུན་མི་འཆད་དུ་སྤྲོ། ། གཉིས་པ་གཟུགས་སྐུ་རྣམས་ཀྱི་ཐོག་མར་རང་སྣང་ལོངས་སྐུ་ནི། ཆོས་སྐུའི་དབྱིངས་ལས་གཞི་སྣང་ཡེ་ཤེས་ཆེན་པོའི་སྣང་ཆར་རང་བྱུང་བའི་གནས་ལྷུན་གྲུབ་སྟུག་པོ་བཀོད་པར། སྟོན་པ་རིགས་ཐམས་ཅད་ཀྱི་ཁྱབ་བདག་རྡོ་རྗེ་འཆང་མཚན་དཔེ་གསལ་རྫོགས་ཀྱི་སྐུར་ཤར་བས། རིགས་ལྔའི་ཚོམ་བུ་ཡེ་ཤེས་ཀྱི་རང་མདངས་སུ་སྣང་བ་གཅིག་དང་ཐ་དད་ཀྱི་སྤྲོས་པ་དང་བྲལ་བའི་འཁོར་ལ། དུས་བཞི་མཉམ་པ་ཉིད་འཕོ་འགྱུར་དང་བྲལ་བའི་ངང་དུ། ཆོས་རང་བཞིན་རྫོགས་པ་ཆེན་པོ་བསྟན་པ་ཐམས་ཅད་ཀྱི་སྙིང་པོ་ཡང་དག་པའི་དགོངས་པ་ཉིད་མིང་ཚིག་རང་མཚན་ལས་འདས་པའི་གསུང་གིས་དུས་གསུམ་རྒྱུན་མི་འཆད་དུ་སྤྲོ་བར་མཛད་དེ་གདུལ་བྱ་འདུལ་བྱེད་དུ་ཤར་བ་མ་ཡིན་པས་ས་བཅུ་པ་རྣམས་ཀྱི་སྤྱོད་ཡུལ་ལས་ཀྱང་འདས་པར་བཞུགས་སོ། ། ཐུགས་རྗེའི་གཞན་སྣང་རིགས་ལྔའི་ཁང་བརྩེགས་སུ། །སྟོན་པ་རྣམ་ལྔས་ཟབ་དབང་གསུམ་ལ་སོགས། ། དགོངས་པ་བརྡ་དང་འཆད་པའི་ཚུལ་དྲུག་གིས། །ཐབས་ཀྱི་ཐེག་པ་རྒྱལ་ཚབ་རྣམས་ལ་སྟོན། ། དེའི་ངང་ལས་གདུལ་བྱ་རྣམས་ལ་ཡང་དག་པའི་ཐུགས་རྗེའི་དབང་གིས། ས་བཅུའི་དབང་ཕྱུག་རྣམས་ཀྱི་གཞན་སྣང་དུ། དབུས་ན་སྟུག་པོ་བཀོད་པ། ཤར་དུ་མངོན་དགའ། ལྷོར་རིན་པོ་ཆེས་བརྒྱན་པ། ནུབ་ཏུ་བདེ་བ་ཅན། བྱང་ན་ལས་རབ་གྲུབ་པ་སྟེ་རིགས་ལྔའི་ཞིང་ཁམས་འོད་ཀྱི་ཁང་བུ་བརྩེགས་པ་རྣམས་སུ། སྟོན་པ་༼ཨེ༡༡༤བ༽དེ་བཞིན་གཤེགས་པ་རིགས་ལྔའི་རྒྱལ་བ་རྣམ་པ་ལྔས།

ལྷན་ཅིག་པའི་འཁོར་རྣམས་ལ་ཟབ་མོའི་དབང་གསུམ་བསྐུར་བས་བརྗོད་བྱ་དོན་གྱི་རྒྱུད་རྟོགས་ཏེ་རང་དོན་དུ་སངས་རྒྱས་སོ། །དེ་ནས་གཞན་དོན་དུ་ཞུ་བ་ཕུལ་བས་སྟོན་པ་ཐུགས་རྗེ་སྐྱེས་ཏེ། དགོངས་པ་བརྡའི་གསུང་དང་འཆད་པའི་ཚུལ་དྲུག་གིས་ནང་པ་དབང་སྒྱུར་ཐབས་ཀྱི་ཐེག་པའི་ཆོས་སྒོ་རྒྱལ་ཚབ་ཀྱི་ས་ལ་གནས་པའི་འཁོར་རྣམས་ལ་བསྟན་པར་མཛད་དོ། །འདིར་འཆད་ཚུལ་དྲུག་ནི། སྐུ་དྲང་པོར་བསྲངས། སྨིན་མ་གཟེངས་གཏོད། སྤྱན་ཟིམ་བུར་གཟིགས། ཞལ་གྱི་སྒོ་དབྱེ། དུང་གི་ཚེམས་བར་ནས་ལྗགས་ཀྱི་དབང་པོ་བརྐྱངས་ཏེ་ཚངས་པའི་དབྱངས་སུ་གསུངས་སོ། ། དེ་ཚེ་མ་དག་ཞིང་དུ་བཅའ་གཞི་ཡི། །སྟོན་པ་དྲུག་གིས་ལམ་སྟེགས་ཆོས་སྒོ་སྤྲོ། ། ཕྱེད་སྤྲུལ་ལོངས་སྐུའི་ཆོས་བསྟན་པ་དེའི་ཚེ་མ་དག་པའི་ཞིང་འགྲོ་བ་རིགས་དྲུག་གི་གནས་རྣམས་སུ་ཐུན་མོང་བཅའ་གཞིའི་སྟོན་པ་དྲུག་སྤྲོས་ཏེ། དེ་དག་གིས་འདུལ་བྱ་རྒྱུད་མ་དག་པ་དང་བློ་དམན་པ་རྣམས་ལ་ཐུན་མོང་ལམ་སྟེགས་ཀྱི་ཐེག་པའི་ཆོས་སྒོ་མཐའ་ཡས་པ་བསྟན་ཅིང་སྤྲོ་བར་མཛད་དོ། །གཞན་ཡང་དེ་དག་གི་ཚེ་དྲག་པོ་འཇིགས་བྱེད་གཏུམ་པོ་སོགས་གདུལ་བྱ་གདུག་པ་ཅན་རྣམས་ཀྱི་ངོར་དཔལ་ཧེ་རུ་ཀའི་རྣམ་པར་སྣང་བས་ཁྲོ་བོའི་དཀྱིལ་འཁོར་སྤྲུལ་པར་མཛད་པ་སོགས་གང་འདུལ་ཞི་ཁྲོའི་རྣམ་པ་དཔག་ཏུ་མེད་པ་སྟོན་པར་གསུངས་སོ། ། གཙང་མའི་གནས་སུ་སངས་རྒྱས་འབྱུང་བའི་སྔོན། །ཆོས་མཐུན་ལོངས་སྐུས་གྲུབ་པའི་རིག་འཛིན་ལ། ། ཕ་རོལ་ཕྱིན་དང་ཕྱི་རྒྱུད་སྡེ་གསུམ་གསུངས། ། མི་མཇེད་ལ་སོགས་པའི་གནས་ཀྱི་མཆོག་གཙང་མ་རིས་ཀྱི་འོག་མིན་དུ་འཇིག་རྟེན་ན་སངས་རྒྱས་འབྱུང་བའི་སྔོན་རོལ་དུ། ལོངས་སྐུ་ཆེན་པོ་དང་ཆོས་མཐུན་པའི་མཚན་དཔེ་རྒྱན་ལྡན་གྱི་སངས་རྒྱས་སུ་བསྟན་ནས། ལྷ་དང་གྲུབ་པ་དང་རིག་པ་འཛིན་པའི་འཁོར་ཚད་མེད་པ་ལ། ཀུན་འབྱུང་འདྲེན་པའི་ཐེག་པ་ཕ་རོལ་ཏུ་ཕྱིན་པ་དང༌། དཀའ་ཐུབ་༼ཨེ༡༡༥ན༽རིག་བྱེད་ཀྱི་ཐེག་པ་ཕྱི་རྒྱུད་སྡེ་གསུམ་གསུངས་པ་ཡིན་ནོ། །

གཉིས་པ་ནི། གཞན་སྣང་བརྡ་དང་ཚིག་ལས་བྱུང་བའི་རྒྱུད། །རྡོ་རྗེ་ཆོས་རབ་མི་ཡི་ཐོད་པ་ཅན། ། ཌཱ་ཀི་པཱུརྞ་ཉེར་ཞི་སོགས་ཀྱིས་བསྡུས། ། ཐུགས་རྗེས་གཞན་སྣང་དུ་སྣང་བའི་སྟོན་པ་རྣམས་ཀྱིས་གཞན་སྣང་ཙམ་དུ་བརྡ་ཡིས་གོ་བར་མཛད་པ་དང༌། རྔ་སྒྲ་དང་སྒྲ་བརྙན་བཞིན་ངག་ཚིག་ཏུ་ཉེ་བར་སྣང་བ་ལས་བྱུང་བའི་རྒྱུད་རྣམས་ནི། གསང་བདག་རྡོ་རྗེ་ཆོས་དང༌། བྲམ་ཟེ་མི་ཡི་ཐོད་པ་ཅན། ཌཱ་ཀི་མ་པཱུརྞ་ཉེ་བར་ཞི་བ་དང༌། སོགས་ཁོངས་ནས་མན་ངག་རྫོགས་པ་ཆེན་པོ་རྣམས་རྒྱལ་ཚབ་རྡོ་རྗེ་སེམས་དཔའ་དང༌། ལུང་ཨ་ནུ་ཡོ་ག་རིག་འཛིན་གྱི་རྒྱལ་པོ་ཀུཉྫ་ར་སོགས་ཀྱིས་སངས་རྒྱས་རྣམས་ཀྱི་སྐུའི་རྣམ་འགྱུར། གསུང་གི་བརྡ། ཐུགས་ཀྱི་དགོངས་དོན་མ་ལུས་པ་རྒྱུད་ཀྱི་རང་བཞིན་དུ་གཏན་ལ་ཕབ་ནས་མི་མངོན་རིག་པ་འཛིན་པའི་གནས་སུ་བསྡུས་ཤིང་སྡུད་པ་པོ་དེ་དག་ཀྱང་གདོད་མའི་མགོན་པོའི་ཐུགས་ཡེ་ཤེས་ཆེན་པོའི་རང་རྩལ་བཅོམ་ལྡན་འདས་གསང་བའི་བདག་པོའི་ངོ་བོར་གཅིག་པས་སྟོན་འཁོར་དབྱེར་མེད་དགོངས་པ་མཉམ་ཉིད་ངང་ལས་གང་ཟག་གཞན་རྒྱུད་ཀྱིས་བསྡུས་པ་མ་ཡིན་ནོ། ། གསུམ་པ་ནི། རིགས་གསུམ་མཁའ་འགྲོ་ཆོས་ཀྱི་སྤྱན་ཅན་ལ། །བསྟན་པའི་གཉེར་གཏད་མདོར་ན་སྐུ་གསུམ་གྱི། ། སྟོན་པའི་གླེང་གཞི་རྒྱལ་བ་དགོངས་བརྒྱུད་དོ། ། དེ་ལྟ་བུའི་རྒྱུད་སྡེ་ཟབ་མོ་རྣམས་སྡུད་པ་པོ་གསང་བའི་བདག་པོ་གཙོ་བོར་གྱུར་པའི་རྒྱལ་སྲས་རིགས་གསུམ་མགོན་པོ་དང༌། འཁོར་འདས་ཐམས་ཅད་ཀྱི་བདག་མོ་སྐུ་གཅིག་ལ་མཚན་གྱི་རྣམ་གྲངས་དུ་མ་དང་ལྡན་པ་མཁའ་འགྲོ་མ་ལས་ཀྱི་དབང་མོ་ཆེ་ཡེ་ཤེས་ཀྱི་མཁའ་འགྲོ་མའི་ཚོགས་དང་བཅས་པ་རྣམས་ལ་དངོས་སུ་གཉེར་གཏད་ནས་བཀའ་བསྒོས་ཤིང༌། བརྒྱུད་ནས་ཕྱི་རབས་བརྒྱུད་འཛིན་གྱི་གང་ཟག་ཆོས་ཀྱི་སྤྱན་ཅན་རྣམས་ལའང་ལུང་བསྟན་ཅིང་བསྟན་པའི་གཉེར་གཏད་དེ། ཁོག་གཞུང་ལས། སྡུད་པ་པོ་དང་བུད་མེད་༼ཨེ༡༡༥བ༽དང༌། །རྣལ་འབྱོར་མིག་ལྡན་སོགས་ལའོ། །ཞེས་གསུངས་པས་སོ། །དེ་ལྟར་བཤད་པ་དེ་དག་མདོར་བསྡུ་ན།

སྟོན་པ་སྐུ་གསུམ་གྱི་གླེང་གཞི་དང་འབྲེལ་བ་དགོངས་པ་རོ་གཅིག་ཏུ་མཉམ་པས་ཆོས་བསྟན་བྱ་སྟོན་བྱེད་མེད་ཀྱང་ཡེ་ཤེས་ཀྱི་རྩལ་ལས་ཚུལ་ཙམ་དུ་སྣང་བས་རྒྱལ་བ་དགོངས་པའི་བརྒྱུད་པ་ཞེས་བྱའོ། ། གཉིས་པ་རིག་འཛིན་བརྡ་བརྒྱུད་བཤད་པ་ལ་གཉིས། ཨ་ཏིའི་ལུགས། ཡོ་ག་ཕྱི་མ་གཉིས་ཀྱི་ལུགས་སོ། །དང་པོ་ནི། དུས་དྲུག་ཚེ་ན་རྩོལ་མེད་ཐེག་པ་ནི། །སེམས་ལྷག་ཅན་ལ་རྡོར་སེམས་དབང་སྐུར་སྩལ། ། ལྷ་ཡི་གནས་དར་དེ་ཉིད་མི་ཡུལ་དུ། །སྤྲུལ་པའི་སྐུར་བཞེངས་དགའ་རབ་རྡོ་རྗེ་ཡིས། ། དབང་རྒྱུད་མཛོད་ཐོབ་བསྟན་པའི་བདག་པོར་གྱུར། ། རྫོགས་པ་ཆེན་པོའི་བསྟན་པ་ནི། ཇི་སྐད་དུ། ཉོན་མོངས་རྒྱུད་དྲག་ནུས་མཐུ་ཞན། །ལས་ཀྱིས་ཚེ་ཐུང་བཀའི་དོན་སྟོར། །བསྟན་སྙིང་གྲུབ་མཐའ་ངན་པས་བསྒྱུར། །གཉེན་པོས་མི་ནོན་སྒྲུབ་ཚུག་ཞན། །དེ་ཚེ་རིག་པའི་རྣམ་རྟོག་ཤར། །ཞེས་གསང་ཆེན་གྱི་བསྟན་པ་འབྱུང་བའི་དུས་དྲུག་ལ་བབ་ཚེ་ཤན་འབྱེད། ལ་བཟླ། རང་གྲོལ། མངོན་སུམ་དུ་སྟོན་པ་རྩོལ་མེད་ཨ་ཏིའི་ཐེག་པ་འབྱུང་བའི་དུས་ལ་བབས་པས། སུམ་ཅུ་རྩ་གསུམ་གྱི་ལྷ་དེ་བ་བཟང་སྐྱོང་གི་བུ་སེམས་ལྷག་ཅན་ལ་རྨིས་ལྟས་ཁྱད་པར་ཅན་བཞི་བྱུང་བ་དང་མཐུན་པར་རྡོ་རྗེ་སེམས་དཔས་རྒྱལ་ཐབས་སྤྱི་བླུགས་ཀྱི་དབང་བསྐུར་ཞིང་མན་ངག་བྱིན་པས་ལྷའི་གནས་སུ་དར། དེ་ནས་མི་ཡུལ་དུ་དར་ཚུལ་ནི། རྒྱ་གར་ནུབ་ཕྱོགས་ཨོ་རྒྱན་གྱི་རྒྱལ་པོ་དྷརྨ་ཨ་ཤོ་ཀའི་སྲས་མོ་པྲ་ཧ་ར་ཎི་མཚོ་འགྲམ་དུ་ཁྲུས་ལ་ཞུགས་ཚེ་གསང་བདག་སྤྲུལ་པའི་ངང་པ་ཞིག་གིས་སེམས་ལྷག་ཅན་ཡི་གེ་་དུ་བསྡུས་ཏེ་ཞལ་དུ་མིད་ནས་སྲས་མོའི་ཐུགས་ཀར་མཆུ་ལན་གསུམ་གཏུགས་ནས་ཧཱུྃ་འོད་འབར་བ་ཞིག་ཐུགས་ཀར་བསྟིམས་པས། ཟླ་དུས་རྫོགས་པ་ན་སྲས་མོའི་ཐུགས་ཀ་ནས་གསེར་གྱི་རྡོ་རྗེ་རྩེ་དགུ་འོད་འབར་བ་ཞིག་བྱུང་སྟེ་འོད་དུ་ཞུ་བ་ལས་༼ཨེ༡༡༦ན༽སྲས་ཁྱེའུ་མཚན་དཔེ་དང་ཕྱག་རྒྱས་སྤྲས་པ་རྡོར་སེམས་ནམ་མཁའ་ཆེའི་རྒྱུད་ཞལ་འདོན་མཛད་བཞིན་དུ་བྱོན་པ་དེ་ནི་མི་ལས་འདས་པའི་སྐྱེས་མཆོག་སྤྲུལ་སྐུ་དགའ་རབ་རྡོ་རྗེ་སྟེ།

སླར་ཡང་རྡོར་སེམས་མངོན་དུ་བྱོན་ནས་དབང་བསྐུར་རྫོགས་པ་ཆེན་པོའི་རྒྱུད་འབུམ་ཕྲག་དྲུག་ཅུ་རྩ་བཞིའི་མཛོད་རང་དབང་དུ་ཐོབ་སྟེ་བསྟན་པའི་བདག་པོར་གྱུར་ཏོ། ། འོད་དུ་ཐིམ་ཚེ་འཇམ་དཔལ་བཤེས་གཉེན་སོགས། །རྒྱལ་ཚབ་རྣམས་ལ་འདས་རྗེས་རིམ་པར་བབས། ། མཐར་གདོད་མའི་ཟད་སར་འོད་ཕུང་དུ་ཐིམ་པའི་ཚེ་སློབ་དཔོན་ཆེན་པོ་འཇམ་དཔལ་བཤེས་གཉེན་ལ་འདས་རྗེས་སྩལ་ཞིང༌། སོགས་ཁོངས་ནས། ཤྲཱི་སིང་ཧ། ཛྙཱ་ན་སཱུ་ཏྲ། བི་མ་ལ་སྟེ་རིམ་པར་སོ་སོའི་རྒྱལ་ཚབ་ཏུ་དབང་བསྐུར་བའི་འདས་རྗེས་རིམ་པར་བབས། སློབ་དཔོན་ཆེན་པོ་པདྨཱ་ཀ་རས་ཀྱང་དངོས་སུ་ཤྲཱི་སིཾ་ཧ་བླ་མར་བསྟེན་ཅིང༌། དགའ་རབ་རྡོ་རྗེའི་ཡེ་ཤེས་ཀྱི་སྐུ་དང་ཡང་མཇལ་ནས་གདོས་བཅས་འོད་ཕུང་དུ་གྲོལ་བའི་ཚུལ་བསྟན་ནས་འཕོ་བ་ཆེན་པོ་རྡོ་རྗེའི་སྐུས་འཁོར་བ་ཇི་སྲིད་དུ་འགྲོ་བའི་དོན་མཛད་ཅིང་ད་ལྟ་པདྨ་འོད་ཀྱི་གཞལ་མེད་ཁང་ཆེན་པོར་དངོས་སུ་འཚོ་ཞིང་གཞེས་ལ་ཆོས་ཀྱང་སྟོན་པ་ཡིན་ནོ། ། གཉིས་པ་ལ་གཉིས། རིག་འཛིན་མི་མ་ཡིན་པ་ལས་བརྒྱུད་པ་དང༌། མི་དང་མི་མ་ཡིན་པ་གཉིས་ཀ་ལས་བརྒྱུད་པའོ། །དང་པོ་ནི། རིག་གསུམ་མཁྱེན་བརྩེ་ནུས་པའི་མངའ་བདག་གིས། །ལྟ་བ་སྒྲུབ་པ་སྤྱོད་ཕྱོགས་གཙོ་བོར་བཤད། ། ལྷ་ཀླུ་གནོད་སྦྱིན་ཚོམ་བུ་འབུམ་སྡེ་གྲོལ། ། རྒྱལ་སྲས་སེམས་དཔའི་འཁོར་རྒྱ་མཚོ་ཙམ་གྱི་ནང་ནས་སྟོན་པ་ཉིད་ཀྱི་སྤྲུལ་པ་རིགས་གསུམ་མགོན་པོ་མཁྱེན་རབ་ཀྱི་མངའ་བདག་འཕགས་པ་འཇམ་དཔལ། ཐུགས་རྗེའི་མངའ་བདག་སྤྱན་རས་གཟིགས། མཐུ་སྟོབས་ནུས་པའི་མངའ་བདག་ཕྱག་ན་རྡོ་རྗེ་གསུམ་གྱིས། རིམ་བཞིན་ལྷ་དང་ཀླུ་དང་མི་རྣམས་ཀྱི་གནས་སུ་ལྷ་གྲགས་ལྡན་མཆོག་སྐྱོང༌། ཀླུ་རྒྱལ་མགྲིན་པ་ནག་པོ། གནོད་སྦྱིན་ཀུན་ཏུ་བཟང་པོ་རྣམས་ལ་ལྟ་༼ཨེ༡༡༦བ༽བ་དང་སྒྲུབ་པ་སྤྱོད་པའི་ཕྱོགས་གཙོ་བོར་སྨོས་པའི་ཚུལ་གྱིས་བཤད་པས་སོ་སོའི་གནས་སུ་རིམ་པར་བརྒྱུད་དེ་དར་ཞིང་ལྷ་དང་ཀླུ་དང་གནོད་སྦྱིན་ཚོམ་བུ་འབུམ་སྡེ་དང་བཅས་པ་གྲོལ་ཞིང༌།

དེ་དག་ཀྱང་བྱང་ཆུབ་སེམས་དཔའི་ཚུལ་འཛིན་ཅིང་སངས་རྒྱས་ཀྱི་གདུང་གསོབ་པར་གྱུར་ཏོ། ། གཉིས་པ་ནི། རྒྱལ་བ་འདས་ནས་ཉི་ཤུ་རྩ་བརྒྱད་ལོར། །མ་ལ་ཡ་རྩེར་རིགས་ཅན་དྲ་མ་ལྔས། ། གདུང་ཚིག་ཉེར་གསུམ་བཏོན་པས་གསང་བའི་བདག །མངོན་སུམ་བྱོན་ནས་གསང་རྒྱུད་ཟློས་ཏེ་བསྟན། ། རྒྱལ་བ་ཤཱཀྱའི་དབང་པོ་མྱ་ངན་ལས་འདས་པའི་ཚུལ་བསྟན་ནས་བགྲང་བྱ་ཉི་ཤུ་རྩ་བརྒྱད་ཀྱི་ལོ་གྲངས་བརྒལ་བའི་ཚེ། དམ་པའི་རིགས་ཅན་དྲ་མ་ལྔ་ནང་དུ་ཡང་དག་འཇོག་ལས་ལངས་པ་ན་འཇིག་རྟེན་གྱི་སྒྲོན་མེ་ནུབ་པར་ཤེས་ཏེ། རི་མ་ལ་ཡ་གནམ་ལྕགས་ཡོད་པའི་རྩེར་རྫུ་འཕྲུལ་གྱིས་འདུས་ནས་རིགས་ཅན་དྲ་མ་ལྔ་པོས་ཕྱོགས་བཅུའི་སངས་རྒྱས་ཡིད་ལ་བྱས་ཏེ། ཀྱེ་མ་ཀྱེ་ཧུད་ཀྱེ་མ་བློང༌། །སྟོན་པ་སྒྲོན་མེའི་འོད་ནུབ་ན། །འཇིག་རྟེན་མུན་པ་གང་གིས་སེལ། །ཞེས་སོགས་གདུང་ཚིག་ཉི་ཤུ་རྩ་གསུམ་བཏོན་པས། རྒྱལ་བ་རྣམས་ཀྱིས་གསང་བའི་བདག་པོ་བསྐུལ་ཏེ་དོན་དུ་ཁྱབ་བདག་རིགས་དྲུག་པ་ཉིད་གསང་བའི་བདག་པོའི་རྣམ་པར་མངོན་སུམ་དུ་བྱོན་ནས། སྔོན་འོག་མིན་དང༌། དགའ་ལྡན་དང༌། སུམ་ཅུ་རྩ་གསུམ་སྟེ་ལྷ་གནས་གསུམ་དུ་བསྟན་ཅིང་གྲགས་པའི་གསང་བའི་རྒྱུད་ཐམས་ཅད་ཟློས་ཏེ་བསྟན་པར་མཛད་དོ། །དེ་ལ་དམ་པའི་རིགས་ཅན་དྲ་མ་ལྔ་ནི། ལྷ་གྲགས་ལྡན་མཆོག་སྐྱོང༌། ཀླུ་རྒྱལ་འཇོག་པོ། གནོད་སྦྱིན་སྐར་མདའ་གདོང༌། སྲིན་པོ་བློ་གྲོས་ཐབས་ལྡན། མི་ལིཙྪ་བཱི་དྲི་མ་མེད་པར་གྲགས་པ་རྣམས་སོ། །གདུང་ཚིག་ཉེར་གསུམ་ནི་སྤྱི་མདོ་དགོངས་འདུས་ཀྱི་ལེའུ་གསུམ་པ་ལས་འབྱུང་ངོ༌། ། དེ་དག་སྲིན་པོ་བློ་གྲོས་ཐབས་ལྡན་གྱིས། །ཡི་གེར་བཀོད་ནས་མཁའ་ལ་རྩལ་གྱིས་སྦས། ། དེ་ནི་རིག་འཛིན་བརྡ་ཡི་བརྒྱུད་པའོ། ། དེ་ལྟར་གསང་བདག་གིས་༼ཨེ༡༡༧ན༽གསུངས་པའི་ཐེག་པ་མཐའ་དག་སྲིན་པོ་བློ་གྲོས་ཐབས་ལྡན་གྱིས་གསེར་གྱི་གླེགས་བམ་ལ་བཻཌཱུརྻ་ཞུན་མས་ཡི་གེར་བྲིས་ནས་ནམ་མཁའ་ལ་དགོངས་པའི་རྩལ་བདུན་གྱིས་སྦས་སོ། །དེ་ལ་དགོངས་པའི་རྩལ་བདུན་ནི།

གསེར་གྱི་བྱང་བུ་བྲི་གཞི་ཕུན་སུམ་ཚོགས་པར་དགོངས་པ། བཻཌཱུརྻ་ཞུན་མས་བྲིས་པ་རྒྱུད་ཕུན་སུམ་ཚོགས་པར་དགོངས་པ། རིན་པོ་ཆེ་སྣ་ཚོགས་པའི་སྒྲོམ་བུ་སྣོད་ངོ་མཚར་བའི་དགོངས་པ། ནམ་མཁའ་འབྱུང་བཞིས་མི་འཇིག་པས་གཏེར་གནས་དམ་པར་དགོངས་པ། མ་དང་མཁའ་འགྲོ་རྣམས་ཡེ་ཤེས་ཀྱི་སྤྱན་དང་ལྡན་པས་གཏེར་སྲུང་ཁྱད་པར་ཅན་དུ་དགོངས་པ། ཆོས་བདག་རྒྱལ་པོ་ཛཿལས་ཅན་དབང་པོ་ཡང་རབ་རྟོགས་གྲོལ་དུས་མཉམ་དུ་དགོངས་པ། སྐྱེ་འཕགས་བྱང་སེམས་ས་ལ་གནས་པ་སོགས་གྲུབ་བརྙེས་བརྒྱུད་འཛིན་དར་རྒྱས་སུ་འབྱུང་བ་ལ་དགོངས་པ་རྣམས་སོ། །དེ་དག་ནི་ཆོས་དོན་མ་ལུས་པ་བརྡ་ཙམ་གྱིས་ཁོང་དུ་ཆུད་པས་རིག་འཛིན་བརྡའི་བརྒྱུད་པ་ཞེས་བྱའོ། ། གསུམ་པ་གང་ཟག་སྙན་བརྒྱུད་ནི། དེ་ཚེ་དེ་ཡི་བྱིན་རླབས་སྣང་བ་ལས། །རྒྱལ་པོ་ཛཿལ་རྨིས་ལྟས་༼ཨེ༡༡༧བ༽བདུན་ཤར་ཏེ། ། ཕྱག་རྡོར་སྐུ་དང་ཏནྟྲ་སྡེ་བཅོ་བརྒྱད། །ཡང་ཐོག་བབས་ཤིང་རིམ་པར་དོན་རྟོགས་ནས། ། ཀུ་ཀུ་རཱ་ཛ་སོགས་ལས་བརྒྱུད་དེ་དར། ། དེའང་སྡོམ་འབྱུང་གི་རྒྱུད་ཕྱི་མ་ལས། ང་ནི་འདི་ནས་མི་སྣང་ནས། །ལོ་ནི་བརྒྱ་དང་བཅུ་གཉིས་ན། །ལྷ་གནས་གསུམ་དུ་གྲགས་པ་ཡི། །བསྟན་པའི་སྙིང་པོ་དམ་པ་ཞིག །འཛམ་གླིང་ཤར་གྱི་ཕྱོགས་མཚམས་ཀྱི། །རྒྱལ་པོ་ཛཿཞེས་གྲགས་པ་ལ། །བསོད་ནམས་ཆེན་པོའི་མཐུས་སྣང་བའི། །གསང་བའི་བདག་པོས་སྣང་བར་འགྱུར། །ཞེས་གསུངས་པ་དང་མཐུན་པར། གསང་བའི་བདག་པོས་རིགས་ཅན་དྲ་མ་ལྔ་ལ་ཆོས་བསྟན་པ་དེའི་ཚེ་དེའི་བྱིན་རླབས་ཀྱི་སྣང་བ་ལས་ས་ཧོ་རའི་རྒྱལ་པོ་ཛཿལ་རྨིས་ལྟས་ངོ་མཚར་བ་བདུན་རྨིས་ཏེ། ཇི་སྐད་དུ། སྐུ་གསུང་ཐུགས་རྟགས་ཐིམ་པ་དང༌། །རིན་ཆེན་གླེང་བམ་བབས་པ་དང༌། །ཆོས་ཀྱི་བགྲོ་བ་བྱས་པ་དང༌། །ཀུན་གྱིས་དམ་པར་བསྒྲགས་པ་དང༌། །མཆོད་པ་ཆེན་པོ་བྱས་པ་དང༌། །རིན་ཆེན་ཆར་དུ་བབས་པ་དང༌། །སངས་རྒྱས་ས་ལ་ལུང་བསྟན་པའོ། །ཞེས་པའི་རྨིས་ལྟས་དང་མཐུན་པར་ཐོག་མར་ཕྱག་རྡོར་གྱི་སྐུ་ཁྲུ་གང་པ་རྙེད།

དེ་ལ་བརྟེན་ཏེ་སྒྲུབ་པ་ཟླ་བ་བདུན་མཛད་པས་ཁང་པའི་ཡང་ཐོག་ཏུ་ཏནྟྲ་ཆེན་པོ་སྡེ་བཅོ་བརྒྱད་ཀྱི་གླེགས་བམ་རྣམས་དངོས་སུ་བབས། རྡོ་རྗེ་སེམས་དཔའ་ཞལ་མཐོང་གི་ལེའུ་བརྡ་མཇལ་ཏེ་བསྒྲུབས་པས་རྡོ་རྗེ་སེམས་དཔའི་ཞལ་མཇལ་ཞིང་བྱིན་གྱིས་བརླབས། བསྐྱེད་རིམ་གྱིས་ཕུང་པོ་སྦྱངས་པས་གསང་བའི་བདག་པོས་ཞལ་བསྟན་ཅིང་དབང་བསྐུར་རྒྱུད་བཤད་པས་དོན་རྟོགས་ནས་རིམ་པར་སློབ་དཔོན་ཀུ་ཀུ་རཱ་ཛ། ཨིནྡྲ་བོ་དྷི། སིཾ་ཧ་རཱ་ཛ་སོགས་ལ་བརྒྱུད་དེ་དར་བའོ། །

དེ་དང་དུས་མཚུངས་ཕྱི་རྒྱུད་སྡེ་གསུམ་ནི། །ཝ་ར་ཎཱ་སི་བྱ་རྐང་མེ་རི་འབར། ། ཨ་ནུ་སིངྒ་གླིང་གི་ནགས་ཚལ་དུ། །གླེགས་བམ་དངོས་སུ་བབས་ཤིང་ཨ་ཏི་ཡང༌། ། དྷ་ན་ཀོ་ཥར་དགའ་རབ་རྡོ་རྗེ་ལ། །རྡོ་རྗེ་སེམས་དཔས་གསུངས་ཏེ་ཡི་གེར་བཀོད། ། གཞན་དང་གཞན་ནས་བྱུང་བ་ཆེས་མང་ངོ༌། །དེ་དག་གང་ཟག་སྙན་ཁུང་བརྒྱུད་པ་སྟེ། ། དེ་དག་དང་དུས་མཚུངས་པར་ཕྱི་རྒྱུད་སྡེ་གསུམ་སོགས་གནས་སོ་སོར་རིམ་པར་བབས་ཏེ། ཀྲི་ཡའི་རྒྱུད་རྣམས་ཝ་ར་ནཱ་སི་དང༌། ཨུ་པ་ཡའི་རྒྱུད་རྣམས་རི་བོ་བྱ་རྐང་ཅན་དང་བསིལ་བའི་ཚལ་དུ་བབས། ཡོ་གའི་རྒྱུད་རྣམས་དུར་ཁྲོད་མེ་རི་འབར་བའི་རྩེར་བབས། ཨ་ནུ་ཡོ་གའི་རྒྱུད་རྣམས་ལངྐའི་ཡུལ་དུ་གྲགས་པ་སིངྒ་ལའི་གླིང་དུ་གླེགས་བམ་དང་བཅས་ཏེ་དངོས་སུ་བབས། ལུགས་འདིའི་བཤད་སྲོལ་དུ་ཨ་ཏི་ཡོ་གའི་རྒྱུད་རྣམས་ཀྱང་ནུབ་ཕྱོགས་ཨོ་ཌཱི་ཡ་ནའི་བྱེ་བྲག་དྷ་ན་ཀོ་ཥར་སློབ་དཔོན་ཆེན་པོ་དགའ་རབ་རྡོ་རྗེ་ལ་རྡོ་རྗེ་སེམས་༼ཨེ༡༡༨ན༽དཔས་དངོས་སུ་གསུངས་ཤིང་ཡི་གེར་བཀོད་པར་མཛད་དོ་ཞེས་འབྱུང་ངོ༌། །གྲུབ་པའི་སློབ་དཔོན་རྣམས་ལ་ལྷག་པའི་ལྷས་སྩལ་བ་སོགས་གཞན་དང་གཞན་དག་ནས་བྱུང་བའི་ཆེས་མང་བས་གསང་སྔགས་ཀྱི་རྒྱུད་སྡེ་ལ་མཐའ་ཡོད་པ་མ་ཡིན་ནོ། །དེ་དག་ནི་གང་ཟག་གཅིག་ནས་གཅིག་ཏུ་ཚིག་གི་སྒྲ་ལ་བརྟེན་ཏེ་རྣ་བར་བརྒྱུད་པས་གང་ཟག་སྙན་ཁུང་བརྒྱུད་པ་ཞེས་བྱའོ། ། རྟོགས་འདུལ་དབང་གིས་ཐེག་པ་ཇི་སྙེད་པ། །རང་བཞིན་རྫོགས་པ་ཆེ་ལས་འཕྲོས་པའོ། ། དེ་ལྟར་འགྲོ་བ་མཐའ་ཡས་པའི་རྣམ་པར་རྟོག་པ་མཐའ་ཡས་པ་འདུལ་བའི་དབང་གིས་ཆོས་ཀྱི་འཁོར་ལོ་དང་ཐེག་པའི་སྒོ་མོ་ཇི་སྙེད་པར་སྣང་བ་དེ་དག་ཐམས་ཅད་རང་བཞིན་རྫོགས་པ་ཆེན་པོའི་བསྟན་པ་བྱིན་རླབས་ལས་འཕྲོས་པ་སྟེ། དཔལ་གསང་བའི་སྙིང་པོ་ལས། སྐུ་དང་གསུང་དང་ཐུགས་ཀྱི་རྒྱུད། །ཕྱོགས་བཅུ་ཀུན་ཏུ་རབ་གྲགས་པ། །གསང་བའི་སྙིང་པོ་ལས་འཕྲོས་ཏེ། །ཞེས་གསུངས་པ་བཞིན་ནོ། །

གཉིས་པ་སྒྲུབ་སྡེའི་བབ་ལུགས་བྱེ་བྲག་ཏུ་བཤད་པ་ནི། སྒྲུབ་སྡེ་ཞི་ཁྲོས་གསུངས་ཤིང་གསང་བདག་བསྡུས། །མཁའ་འགྲོར་གཉེར་གཏད་མཆོད་རྟེན་བུམ་པར་སྦས། ། སློབ་དཔོན་བརྒྱད་ཀྱིས་དགུང་བདུན་དགོངས་པའི་ཚེ། །ལས་ཀྱི་དབང་མོས་སྒྲོམ་བུ་སོ་སོར་གཏད། ། ཀུན་འདུས་བཀའ་བབས་སློབ་དཔོན་ཆེན་པོའོ། ། སྒྲུབ་པའི་སྡེ་རྣམས་ནི། གནས་འོག་མིན་གསང་བ་མཆོག་གི་དཀྱིལ་འཁོར་ཆོས་འབྱུང་དབྱིངས་ཀྱི་ཞིང་མེ་རི་འབར་བར། སྟོན་པ་དཔལ་ཆེན་ཀུན་བཟང་རྡོ་རྗེ་སེམས་དཔའ་ཞི་བ་དང༌། རང་བྱུང་ཆེ་མཆོག་ཧེ་རུ་ཀ་ཁྲོ་བོའི་དཀྱིལ་འཁོར་དུ་བཞེངས་ནས་འཁོར་རང་རིག་གི་ཚོམ་བུར་སྣང་བ་རྣམས་ལ། དུས་ཐོག་མཐའ་མེད་པ་མཉམ་པ་ཉིད་ཀྱི་ངང་དུ་ཆོས་ཉིད་རྡོ་རྗེའི་རང་སྒྲས་རྡོ་རྗེ་ཐེག་པ་སྤྱི་དང༌། བྱེ་བྲག་ཏུ་བདེ་གཤེགས་འདུས་པའི་སྤྱི་རྒྱུད་ལྔ། སྒོས་རྒྱུད་བཅུ། ཡན་ལག་སོ་སོའི་སྒྲུབ་ལུགས་དཔག་ཏུ་མེད་པ་ལ་སོགས་པར་གསུངས་པའི་རྒྱུད་རྣམས། ༼ཨེ༡༡༨བ༽གསང་བདག་རྡོ་རྗེ་ཆོས་ཀྱིས་རང་ཉིད་ཚོམ་བུ་དགུའི་དཀྱིལ་འཁོར་གྱི་ནང་དུ་སྣང་བར་མཛད་ནས་ཐོག་མར་ངག་ཏུ་བསྡུས། དེ་ནས་གླེགས་བམ་ལ་བཀོད་དེ་དགོངས་འགྲེལ་དུ་ལུང་ལྔ་ཡང་མཛད་ནས་མཁའ་འགྲོ་མ་ལས་ཀྱི་དབང་མོ་ཆེ་ལ་གཏད། དེས་སྤྱི་དང་བྱེ་བྲག་གི་རྒྱུད་རྣམས་ཕྱེས་ནས་རིན་པོ་ཆེའི་སྒྲོམ་སོ་སོར་བཅུག་སྟེ་མཆོད་རྟེན་བདེ་བྱེད་བརྩེགས་པའི་བུམ་པ་གཙོ་བོར་གྱུར་པའི་གནས་རྣམས་སུ་སྦས་པ། ནམ་ཞིག་གི་ཚེ་དཔལ་ཧེ་རུ་ཀའི་ཐུགས་ཡེ་ཤེས་དགུའི་རང་མདངས་ལས་ཤར་བ་རང་བྱུང་གྲུབ་པ་བརྙེས་པའི་རིག་འཛིན་ཆེན་པོ་རྣམ་པ་དགུ་ལས་པདྨ་སཾ་བྷ་བ་མ་གཏོགས་པའི་སློབ་དཔོན་བརྒྱད་ཀྱིས་དུས་ལ་བབས་པར་མཁྱེན་ཏེ་རྫུ་འཕྲུལ་གྱིས་འདུས་ནས་དགུང་ཞག་བདུན་དུ་དགོངས་པ་ལ་བཞུགས་པའི་ཚེ། མཁའ་འགྲོ་མ་ལས་ཀྱི་དབང་མོ་ཆེས། འཇམ་དཔལ་བཤེས་གཉེན་ལ་ལྕགས་ཀྱི་སྒྲོམ་བུ་སོགས་རིག་འཛིན་བརྒྱད་ལ་སྒྲོམ་བུ་རྣམས་སོ་སོར་གཏད་ཅིང་འཇམ་དཔལ་གཤིན་རྗེའི་གཤེད་ལ་སོགས་པ་སོ་སོའི་བཀའ་བབས།

སྒྲུབ་པའི་ཚུལ་མཛད་པས་སྒྲུབ་སྡེ་སོ་སོ་ལ་མཁས་ཤིང་དངོས་གྲུབ་བརྙེས་ཏེ་རིགས་ཀྱི་གཙོ་བོ་རྣམས་དང་མི་གཉིས་པའི་གོ་འཕང་ཐོབ། དེ་དག་ལ་གསུང་རྡོ་རྗེ་པདྨ་ཀ་རས་སོ་སོར་ཞུ་བའི་ཚུལ་བསྟན་ཅིང་སྒྲུབ་པ་མཛད་པས་སློབ་དཔོན་སོ་སོ་ལས་ཀྱང་མཁས་ཤིང་གྲུབ་པའི་གོ་འཕང་མཐོན་པོར་གཤེགས་པ་ན། མཁའ་འགྲོ་མས་བསྐུལ་ཏེ་མཆོད་རྟེན་བདེ་བྱེད་བརྩེགས་པ་ནས་སྔར་རྒྱ་མ་ཁྲོལ་བའི་སྤྱི་རྒྱུད་ཀྱི་སྒྲོམ་བུ་རིན་པོ་ཆེ་སྣ་བརྒྱད་ལས་བྱས་པ་སོགས་རྒྱུད་ལུང་མན་ངག་ཡོངས་རྫོགས་སྤྱན་དྲངས་པས་ཀུན་འདུས་བཀའ་བབ་ཡོངས་སུ་རྫོགས་པ་ནི་སློབ་དཔོན་ཆེན་པོ་ཉིད་ལ་འདུས་ཤིང་གསང་སྔགས་ཀྱི་སྟོན་པ་ཆེན་པོར་གྱུར་ཏེ་དུས་གསུམ་དུ་འགྲོ་བའི་དོན་མཛད་པ་ནི་ནམ་མཁའ་དང་མཉམ་པའོ། །སྔ་འགྱུར་རྙིང་མའི་བབ་ལུགས་བཤད་པ་སྐབས་བཞི་པའི་འགྲེལ་པའོ། ། ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་༼ཨེ༡༡༩ན༽པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་བསྟན་པ་དམ་པའི་ཆོས་ཀྱི་རིམ་པར་ཕྱེ་བ་སྟེ་གནས་གསུམ་པའི་རྣམ་པར་བཤད་པ་གྲུབ་བོ།། །།