༄༅། ཡཱ ན ས རྦ མུ ཁེ བྷྱ ཿ ས མུ ཙྪ ཡ པྲ བ ཙ ནཾ རཏྣ ཀོ ཥ ཏྲི ཤི ཀྵཱ སུ དེ ཤི ཀཱ ཤཱ སྟྲཾ 

ས རྦ ཛྙེ ཡ སྥ ར ཎ ནཱ མ བི ཧ ར ཏི སྨ། ། ༄༅། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་བཞུགས་སོ། ། ཐོག་མར་དགེ་བ་གླད་ཀྱི་དོན་དང༌། མཚན་སྨྲས་ཤིང་མཆོད་པར་བརྗོད་ཅིང་ བཤད་པར་དམ་བཅའ་བ། ༼རྩ་༡བ༽༄༅༅། །རྒྱ་གར་སྐད་དུ། ཡཱ་ན་སརྦ་མུ་ཁེ་བྷྱཿ ས་མུ་ཙྪ་ཡ་པྲ་བ་ཙ་ནཾ་རཏྣ་ཀོ་ཥ་ཏྲི་ཤིཀྵཱ་སུ་དེ་ཤི་ཀཱ་ཤཱསྟྲཾ་སརྦ་ཛྙེ་ཡ་སྥ་ར་ནཱ་མ། བོད་སྐད་དུ། ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ། ན་མཿཤྲཱི་མཱཾ་སངྒུ་རུ་པཱ་དཱ་ཡ། རྣམ་དག་ཚུལ་ཁྲིམས་གསེར་གྱི་ས་གཞི་བརྟན། །ཏིང་འཛིན་དཔག་མེད་རི་གླིང་བཀོད་པས་མཛེས། །ཤེས་རབ་ཉི་ཟླའི་སྣང་བས་ཆོས་ཀུན་གསལ། །ཐུབ་མཆོག་དོན་ཀུན་གྲུབ་ལ་ཕྱག་འཚལ་ལོ། །འགྲོ་ཁམས་ཇི་སྲིད་བཟུང་བའི་དཔའ་ཆེན་བློས། །བཟང་པོ་སྤྱོད་པས་ཆོས་ཀྱི་དབྱིངས་ཀུན་གཏམས། །རྒྱལ་བའི་ཡབ་ཏུ་གྱུར་ཀྱང་རྒྱལ་སྲས་ཚུལ། །སྨྲ་བའི་སེང་གེས་དྲི་མེད་བློ་གྲོས་སྩོལ། །རིགས་ཁམས་ས་བོན་སྨིན་གྲོལ་གདམས་པས་གསོ། །རིམ་གཉིས་ལམ་གྱིས་གློ་བུར་དྲི་མ་སྦྱོང༌། །བདེ་ཆེན་སྐུ་བཞིའི་འབྲས་བུ་སྟེར་མཛད་པ། །ཡོངས་འཛིན་བླ་མ་བརྒྱུད་པར་བཅས་ལ་འདུད། །ཡང་དག་སྡུད་༼རྩ་༣ན༽པའི་བློ་ནུས་ལྡན་མིན་ཀྱང༌། །གཞུང་ལུགས་རྟོགས་པའི་ཤེར་བརྩོན་དམན་པ་དག །རིན་ཆེན་གླིང་ནས་སྐལ་བ་མི་འཆད་ཕྱིར། །ཉུང་ངུ་རྣམ་གསལ་ཡང་དག་རྫོགས་སུ་བརྗོད། ། བར་དུ་དགེ་བ་གཞུང་གི་དོན། དང་པོ། གདུལ་ཞིང་སྣོད་བཅུད་ཀྱི་འཇིག་རྟེན་རིམ་པར་ཕྱེ་བ། ༡ ཞིང་ཁམས་སྤྱིར་བསྟན་པ་ཐེག་པ་ཆེན་པོའི་ལུགས་ལྟར་བརྗོད་པའི་སྐབས། སྒྲོན་མེའི་བསྐལ་པ་གང་དུ་སྣང་བའི་ཞིང༌། །སྟོན་པ་སངས་རྒྱས་བསྟན་པ་ལུང་རྟོགས་གཉིས། །འཛམ་བུའི་གླིང་དུ་གནས་ཤིང་རྒྱས་པ་ན། །ཚུལ་གནས་ཐོས་བསམ་སྒོམ་ལ་རིམ་སྦྱོར་བས། །ལམ་བགྲོད་འབྲས་བུའི་མཐར་སོན་བསྟན་བཅོས་ལུས། །ཕ་རོལ་ཕྱིན་བཅུའི་གྲངས་སུ་རྣམ་པར་བཞག

།ཐོག་མའི་རྒྱུ་རྐྱེན་སྤྱི་དང་བྱེ་བྲག་ནི། །ཇི་སྲིད་ནམ་མཁའི་དབྱིངས་དང་སེམས་ཅན་ཁམས། །དེ་སྲིད་རྒྱལ་བའི་ཐུགས་རྗེ་འགྲོ་བའི་ལས། །འཛད་པ་མེད་པས་གདུལ་བྱ་འདུལ་བྱེད་ཀྱི། །རྟེན་འབྲེལ་བསམ་མི་ཁྱབ་པར་སྣང་བ་སྟེ། །གདུལ་བྱའི་རིགས་ཁམས་ཉེ་བར་སད་པ་ན། །འདུལ་བྱེད་ཞིང་དང་སྐུ་ཡི་བཀོད་པ་ཤར། །འདུལ་ཐབས་ཆོ་འཕྲུལ་ཚད་ལས་འདས་པར་སྟོན། །ཆོས་ཀྱི་དབྱིངས་ལས་གཞན་དུ་མི་འགྱུར་ཡང༌། །བྱིན་༼རྩ་༢བ༽རླབས་སྨོན་ལམ་ལས་དང་ཆོས་ཉིད་ཀྱིས། །ཐོབ་པའི་རྒྱུ་ལས་ཞིང་ཁམས་རྒྱ་མཚོར་སྣང༌། །བློ་བུར་དྲི་མས་བྲལ་བའི་འོག་མིན་ནི། །ཁམས་གསུམ་ལས་འདས་ཡེ་ཤེས་རིས་མེད་པ། །རང་སྣང་ལྷུན་གྲུབ་སྟུག་པོ་བཀོད་པ་རུ། །རྣམ་པར་སྣང་མཛད་ཡེ་ཤེས་གངས་ཆེན་མཚོའི། །བ་སྤུ་རེ་ལ་བྱེ་བ་ཕྲག་བརྒྱའི་ཞིང༌། །གནས་དབྱིབས་རྒྱ་ཚད་བཀོད་པ་བསམ་མི་ཁྱབ། །ཕྱག་མཐིལ་རྡུལ་ཕྲན་གཅིག་ནང་འཇིག་རྟེན་ཁམས། །རྒྱ་མཚོའི་ནང་ཆུད་འཇིག་རྟེན་ཁམས་མང་དབུས། །གཞི་དང་སྙིང་པོ་མེ་ཏོག་བརྒྱན་ཞིང་གནས། །དེ་ཡང་འོག་མིན་བར་གྱི་གླིང་བཞི་པའི། །འཇིག་རྟེན་བྱེ་བ་ཕྲག་བརྒྱ་སྟོང་གསུམ་ཆེ། །དེ་ནས་གོང་དུ་དུང་ཕྱུར་ཕྲག་བཅུ་བཅུར། །བསྒྲེས་པས་རབ་འབྱམས་མཚམས་སྦྱོར་རྒྱུད་རྒྱ་མཚོ། །སྙིང་པོ་མེ་ཏོག་བརྒྱན་ཞིང་སོ་སོ་ཡང༌། །རྒྱ་མཚོ་ལ་བརྟེན་ཁོར་ཡུག་བཅས་པ་སྟེ། །མཆོག་གི་སྤྲུལ་སྐུ་གཅིག་གིས་འདུལ་ཞིང་ཡིན། །དེ་ཡི་ཁོར་ཡུག་ཆེ་ནང་སྤོས་ཆུའི་མཚོར། །ནོར་བུའི་པདྨ་བཞིས་བརྟེན་འཇིག་རྟེན་ཁམས། །ཉེར་ལྔ་བརྩེགས་མར་གནས་པའི་བཅུ་གསུམ་པ། །མི་མཇེད་ཅེས་གྲགས་སྟོང་གསུམ་འདི་ལ་ཡང༌། །ཁེབས་ལྡན་ལྷག་པ་རྡུལ་བསལ་རྣམ་འབྱུང་སོགས། །ཞིང་རྡུལ་བཅུ་གསུམ་སྙེད་ཀྱི་འཇིག་རྟེན་གྱིས། །རབ་བསྐོར་དབྱིབས་ཟླུམ་རྡོ་རྗེ་བཞི་ཡིས་མཚན། །སྣ་ཚོགས་རླུང་དཀྱིལ་པདྨོའི་དྲྭ་བར་གནས། །འདི་ཡི་སྟོན་པའང་རྣམ་པར་སྣང་མཛད་དེ། །གཙང་གནས་འོག་མིན་དག་ཏུ་ཁྱབ་པར་བཞུགས། །གླིང་བཞི་འདི་ནི་བཅོམ་པ་དང་ལྡན་ཞེས། །འདི་ལའང་གླིང་བཞི་གཞན་པ་བཅུ་ཡིས་བསྐོར། །དེ་དག་ཆགས་འཇིག་དུས་མཉམ་བྱེད་པར་གསུངས། །ས་བཅུའི་དབང་ཕྱུག་ཁོ་ནའི་སྤྱོད་ཡུལ་ལོ། །ཞིང་ཁམས་སྤྱིར་བསྟན་པ་ཐེག་པ་ཆེན་པོའི་ལུགས་ལྟར་བརྗོད་པའི་སྐབས་སོ།། །།

༢ འཇིག་རྟེན་བྱེ་བྲག་ཏུ་བསྟན་པ་ཐེག་དམན་དང་ཐུན་མོང་དུ་བརྗོད་པའི་སྐབས། འཇིག་རྟེན་འདི་ན་ཆགས་གནས་འཇིག་སྟོང་་བཞི། །སྣོད་བཅུད་གཉིས་ལས་༼རྩ་༣ན༽སྣོད་ཀྱི་འཇིག་རྟེན་ནི། །བསྐལ་པ་སྔ་མའི་སྟོང་བསྐལ་འདས་པ་ན། །ཕྱོགས་བཅུར་རླུང་ལངས་དཀྱིལ་འཁོར་རྒྱ་གྲམ་ཆགས། །སྤྲིན་ལས་ཆར་བབ་ཆུ་ཡི་ཕུང་པོའི་དབུས། །པདྨོ་སྟོང་མཐོང་བསྐལ་པ་བཟང་པོར་གྲགས། །རླུང་གིས་ཆུ་བསྲུབས་གསེར་གྱི་དཀྱིལ་འཁོར་ལ། །ཆར་བབ་མཚོ་ཆེན་རླུང་གིས་བསྲུབས་པའི་ཁམས། །རབ་འབྲིང་ཐ་མར་རྣམ་པར་འཕེལ་བ་ལས། །རི་རབ་རི་བདུན་གླིང་བཞི་ཁོར་ཡུག་གྲུབ། །རི་གླིང་ཐམས་ཅད་ཆུ་མཚོར་བརྒྱད་ཁྲིར་ནུབ། །ལྷུན་པོ་མཚོ་ལས་བརྒྱད་ཁྲི་འཕགས་པ་སྟེ། །གྲུ་བཞི་ཆུ་ཤེལ་བཻ་ཌཱུར་པད་རག་དང༌། །གསེར་ལས་གྲུབ་ཅིང་ནམ་མཁའ་དེ་མདོག་སྣང༌། །ཆུ་མཚམས་ནས་བཟུང་ཕྱེད་མན་བང་རིམ་བཞི། །དེ་མཐའ་གཉའ་ཤིང་འཛིན་སོགས་གསེར་རི་བདུན། །བར་རྣམས་ཡན་ལག་བརྒྱད་ལྡན་རོལ་མཚོས་གཏམས། །གླིང་བཞི་གླིང་ཕྲན་བརྒྱད་དང་བཅས་པའི་དབྱིབས། །ཟླ་གམ་སོག་ཁ་ཟླུམ་པོ་གྲུ་བཞིའོ། །མ་ངེས་གླིང་ཕྲན་དག་ནི་ཤིན་དུ་མང༌། །ཁོར་ཡུག་རི་བོ་ལྕགས་ལས་གྲུབ་པ་སྟེ། །དེ་དག་བར་དུ་བ་ཚྭའི་རྒྱ་མཚོས་གང༌། །འཕགས་ཡུལ་དབུས་ནས་བྱང་དུ་རི་ནག་དགུ། །འདས་པའི་གངས་རིའི་བྱང་ན་སྤོས་ངད་ལྡང༌། །བར་དུ་མ་དྲོས་མཚོ་ཡི་ཕྱོགས་བཞི་ནས། །ཁ་འབབས་ཆུ་བཞི་ཕྱོགས་བཞིའི་རྒྱ་མཚོར་འགྲོ། །མཚོ་འགྲམ་ཛམྦུ་བྲིཀྵའི་སྡོང་པོས་བརྒྱན། །དེ་ཕྱིར་ཛམྦུས་མཚན་པའི་གླིང་དུ་གྲགས། །ལུས་འཕགས་པོ་སོགས་མིང་གིས་ཁྱད་པར་སྟོན། །རྔ་ཡབ་སྲིན་པོ་གཞན་རྣམས་མི་ཡི་གནས། །དམྱལ་བ་ཡི་དྭགས་གནས་ནི་ས་ཡི་འོག །དུད་འགྲོ་བྱིངས་གནས་རྒྱ་མཚོ་ཆེན་པོར་ཏེ། །ལྷ་མིན་རི་རབ་ཁོང་གསེང་ཆུ་མཚམས་མན། །རྒྱལ་ཆེན་རིས་བཞི་ལྷུན་པོའི་བང་རིམ་གཙོ། ། དམྱལ་ནས་འདི་བར ཡན་ལག་ཁ་འཐོར་གནས་ལ་ངེས་པ་མེད། །ལྷུན་པོའི་སྟེང་ན་རྩ་གསུམ་ལྷ་ཡི་གནས། །རྣམ་རྒྱལ་ཁང་བཟང་གྲོང་ཁྱེར་ལྟ་ན་སྡུག

།སྐྱེད་ཚལ་ས་གཞི་ཡོངས་༼རྩ་༣བ༽འདུས་རྡོ་ལེབ་མཆོག །ཆོས་བཟང་འདུན་ས་གནོད་སྦྱིན་གནས་དང་བཅས། །དེ་སྟེང་ནམ་མཁར་སྤྲིན་ཆགས་ལྟ་བུ་ལ། །བརྟེན་པའི་འཐབ་བྲལ་དགའ་ལྡན་འཕྲུལ་དགའ་གཞན། །ཚངས་རིས་ལ་སོགས་གཟུགས་ཁམས་གནས་བཅུ་དྲུག །ཀུན་གྱི་གོང་དུ་འོག་མིན་ཆུང་ངུ་སྟེ། །དེ་སྟེང་ས་སྡེར་དབང་ཕྱུག་ཆེ་གནས་བཤད། །གོང་ནས་གོང་དུ་ཉིས་འགྱུར་ཆེ་ཞིང་འཕགས། །སྟོང་གསུམ་གཅིག་ནི་ཉན་རང་གཟིགས་པར་འཇུག །དེ་དག་ཆ་མེད་རྡུལ་ལས་གྲུབ་པར་འདོད། །འགྲོ་བའི་ངོ་བོ་མ་བསྒྲིབས་ལུང་མ་བསྟན། །སྐྱེ་མཆེད་བཞི་སོགས་རིམ་གྱིས་གྲུབ་པར་བཞེད། །ཡས་རིམ་མཆེད་ནས་དམྱལ་བའི་བར་དུ་ཆགས། །དེ་ཡང་གཟུགས་མེད་སྐྱེ་མཆེད་མུ་བཞི་སྟེ། །ཏིང་འཛིན་བྱེ་བྲག་ཙམ་ཡིན་གནས་ལུས་མེད། །གཟུགས་ཁམས་བསམ་གཏན་བཞི་པར་གཙང་གནས་ལྔ། །སོ་སྐྱེའི་གནས་གསུམ་བསམ་གཏན་འོག་གསུམ་གསུམ། །འདོད་ཁམས་ལྷ་རིས་དྲུག་དང་གླིང་ཆེན་བཞི། །གླིང་ཕྲན་བརྒྱད་དང་དུད་འགྲོ་ཡི་དྭགས་གཉིས། །ཚ་གྲང་དམྱལ་བ་བརྒྱད་བརྒྱད་བཅས་པ་ཡི། །འདོད་པ་སུམ་ཆུ་རྩ་དྲུག་ཉིད་དུ་བྱུང༌། །བདེ་འགྲོ་ངན་འགྲོ་བཅུ་བཅུ་ཉི་ཤུ་དང༌། །ཉི་ཤུ་རྩ་བརྒྱད་དུ་ཡང་རྣམ་པར་བཞག །གཟུགས་ཁམས་ལ་སོགས་བདེ་འགྲོ་ཐམས་ཅད་ཀྱང༌། །ཚེ་དང་ལོངས་སྤྱོད་འོག་ནས་འོག་ཏུ་དམན། །ངན་འགྲོའི་སྡུག་བསྔལ་ཕྱི་མ་ཕྱི་མས་ཆེ། །སྐྱེ་མཆེད་བསམ་གཏན་བཞི་བཞི་འདོད་ཁམས་གཅིག །ས་དགུས་བསྡུས་ཤིང་རིགས་ལས་འགྲོ་བ་དྲུག །མི་དང་ལྷ་གནས་ངན་སོང་རྣམ་གསུམ་པོ། །རྒྱུད་དང་ལམ་གྱི་སྒོ་ནས་ལྔ་རུ་བཞག །དེ་ཀུན་སྐྱེ་གནས་རྣམ་པ་བཞི་དང་ནི། །ཡང་དག་ལོག་པ་མ་ངེས་ཚོགས་སུ་འདུ། །གནས་དུས་དུད་འགྲོ་མ་གཏོགས་འགྲོ་བ་གཞན། །ཕལ་ཆེར་འབྲས་བུ་ལ་སྤྱོད་ངེས་པ་ཅན། །འདི་ན་མ་ངེས་ཚེ་དང་ལོངས་སྤྱོད་ལུས། །དཔག་མེད་ནས་ནི་བཅུ་བར་འགྲིབ་པ་དང༌། །༼རྩ་༤ན༽དེ་ནས་བརྒྱད་ཁྲིའི་བར་དུ་འཕེལ་ལ་སོགས། །ཡ་ཐོག་མ་ཐོག་བར་ཁུག་བཅོ་བརྒྱད་ལ། །འཕེལ་འགྲིབ་བྱེད་ཅིང་གླིང་གསུམ་ལོངས་སྤྱོད་ས། །ཛམ་གླིང་ལས་ཀྱི་ས་ཡིན་ཁྱད་པར་འཕགས། །འདི་ཡི་འགྲོ་བ་འོད་གསལ་ལྷ་ལས་མཆེད། །སྲེད་པས་བསམ་གཏན་ཟས་སོགས་རིམ་ཉམས་ཏེ། །ཉི་ཟླ་སྣང་ཞིང་མང་བཀུར་རྒྱལ་པོ་བྱུང༌། །དུས་བཞིའི་རིམ་དང་རིགས་བཞི་ཐ་དད་གྱུར། །གསེར་དངུལ་ཟངས་ལྕགས་འཁོར་ལོས་སྒྱུར་བ་ཡང༌། །བརྒྱད་ཁྲི་ཡན་ལ་འདིར་འབྱུང་སྟོང་གསུམ་ནི། །རིལ་པོར་དབང་བྱེད་པ་ཡང་ཡོད་པར་གསུངས། །ཁ་ཟས་བཀྲེས་སྐོམ་གོས་མདོག་ཉིན་མཚན་སོགས། །ཐ་དད་འོག་མས་གོང་མ་མཐོང་བ་མིན། །འཇིག་དུས་དམྱལ་ནས་འགོ་བརྩམས་ངན་འགྲོ་སྟོངས། །ལྷ་མི་བསམ་གཏན་ཐོབ་ནས་གཟུགས་ཁམས་སྐྱེ། །འོག་མ་གོང་མར་འཕོས་ནས་བཅུད་སྟོངས་ཚེ། །བསམ་གཏན་དང་པོའི་གནས་མན་མེ་ཡིས་འཇིག

།སྟོང་པ་ཅང་མེད་ནམ་མཁའ་གཅིག་ཏུ་ལུས། །ཡང་ཆགས་དེ་ཡང་གནས་མཐར་མེ་ཡིས་འཇིག །དེ་འདྲ་བདུན་སོང་བརྒྱད་པ་ཆར་པའི་ཆུས། །བསམ་གཏན་གཉིས་པ་མན་ཆད་འཇིག་པར་བྱེད། །མེ་བདུན་ཆུ་གཅིག་སྤེལ་བ་ལན་བདུན་མཐར། །སླར་ཡང་མེ་བདུན་ཀུན་གྱི་ཐ་མར་ནི། །རླུང་གཡོས་བསམ་གཏན་གསུམ་པ་མན་ཆད་འཇིག །དེ་གསུམ་ཏིང་འཛིན་སྐྱོན་དང་བཅས་པས་ཏེ། །བཞི་པར་དེ་མེད་འབྱུང་བས་འཇིགས་མི་འགྱུར། །བསྡམས་པས་བསྐལ་ཆེན་དྲུག་ཅུ་རྩ་བཞི་འབྱུང༌། །ཆགས་གནས་འཇིག་སྟོང་རེ་རེར་བར་བསྐལ་ནི། །ཉི་ཤུ་རེ་ཡོད་བསྡམས་པས་བསྐལ་ཆེན་གཅིག །བསྐལ་པ་གཅིག་ལའང་བསམ་གཏན་གསུམ་པ་མན། །འཇིག་པའི་མེ་བདུན་ཆུ་གཅིག་རླུང་འབྱུང་བར། །བཞེད་པ་ཐེག་པ་སོ་སོའི་དགོངས་པ་ཡིན། །དག་པའི་ཞིང་དང་རྡོ་རྗེ་གདན་ལ་སོགས། །མི་འཇིགས་ཀུན་འབྱུང་འབྲས་བུ་མིན་ཕྱིར་རོ། །འཇིག་རྟེན་བྱེ་བྲག་ཏུ་བསྟན་པ་ཐེག་དམན་པ་དང་ཐུན་མོང་དུ་བརྗོད་པའི་༼རྩ་༤བ༽སྐབས་སོ།། །། ༣ དུས་ཀྱི་འཁོར་ལོའི་ལུགས་དམིགས་སུ་བསལ་བ་དང་འཇལ་བྱེད་ཚད་བརྗོད་པའི་སྐབས། དང་པོའི་སངས་རྒྱས་རྒྱུད་ཀྱི་རྒྱལ་པོ་ལས། །འཁྲུལ་བའི་ལུགས་རྣམས་བཀག་ནས་ཕྱི་ནང་གཞན། །གཅིག་སྦྱོར་དབང་གིས་མཁའ་དབུས་རླུང་མེ་ཆུ། །ས་དཀྱིལ་ཟླུམ་པོ་རྐང་མཐིལ་རྐེད་པའི་བར། །ལྷུན་པོ་མགྲིན་པ་གདོང་དང་གཙུག་ཏོར་བཅས། །རྐེད་པ་ནས་ནི་སྤྱི་གཙུག་བར་དུའོ། །དབུས་ལྗང་ཤར་སྔོ་བྱང་དཀར་ལྷོ་དམར་པོ། །ནུབ་དམར་ཀུན་ཀྱང་རིན་ཆེན་རང་བཞིན་ཉིད། །ཁ་ཁྱེར་གཡེལ་ལས་རྡོ་རྗེའི་རྭ་ལྔ་ནི། །ཕྱི་རིམ་ར་བ་ཟླུམ་པོར་བསྐོར་ཞིང་འཕྱང༌། །རྩ་བར་སྟེགས་བུ་རྡོ་རྗེའི་ཁོར་ཡུག་ལ། །ཟླ་བ་དཀར་པོ་རབ་མཆོག་ཀུ་ཤ་དང༌། །མིའམ་ཅི་དང་ཁྲུང་ཁྲུང་གླིང་དྲུག་གི །བར་དུ་སྦྲང་རྩི་མར་ཞོ་འོ་མ་དང༌། །ཆུ་ཆང་མཚོ་མཐར་འོད་སྔོན་མནྡཱ་ར། །མཚན་མོ་ནོར་འོད་བྲེའོ་བསིལ་རིས་བསྐོར། །དེ་དག་ལོངས་སྤྱོད་ས་ཡིན་བསིལ་རི་ནས། །ལན་ཚྭའི་རྒྱ་མཚོའི་མཐར་ཐུག་གླིང་བདུན་པ། །ཛམ་གླིང་ཆེན་པོ་ལས་ཀྱི་ས་པར་གསུངས། །རི་བདུན་པ་ནི་རྡོ་རྗེའི་ཁོར་ཡུག་ལ། །དཀྱིལ་འཁོར་ལྷག་མའི་མེ་དང་རླུང་གིས་བསྐོར། །དེ་རྒྱབ་སྟོང་པ་ཡོན་ཏན་མེད་པའོ། །ལས་ས་དུམ་བུ་བཅུ་གཉིས་ཕྱོགས་བཞིའི་དབུས། །རླུང་མེ་ཆུ་སའི་རང་བཞིན་ཟླ་གམ་དང༌། །ཟུར་གསུམ་ཟླུམ་པོ་གྲུ་བཞིའི་གླིང་ཆེན་ལ། །གླིང་ཕྲན་མང་བསྐོར་པད་འདབ་རྣམ་པར་གནས། །འཛམ་གླིང་ཆུང་ངུའི་ལྷོ་ཕྱོགས་འཕགས་པའི་ཡུལ། །དེ་ན་བྱང་དུ་རིམ་བཞིན་བོད་དང་ལི། །རྒྱ་ནག་ཤམྦྷ་ལ་དང་གངས་ལྡན་གནས། །འདོད་པ་བཅུ་གཅིག་གཟུགས་ན་བཅུ་དྲུག་བཞི། །སྲིད་པ་སུམ་ཅུ་རྩ་དྲུག་དེ་ལ་བརྟེན། །ལྷུན་པོ་མེ་རིའི་བར་དུ་གོ་ལ་ཞེས། །རླུང་གི་འཁོར་ལོ་བཅུ་གཉིས་ཁྱིམ་རྣམས་དང༌། །རྒྱུ་སྐར་ཉི་ཤུ་རྩ་བརྒྱད་ཐོག་མར་ཆགས། །གཡས་བསྐོར་སྟེང་དུ་ཉི་ཟླ་ལ་སོགས་པའི། །གཟའ་རྣམས་གཡོན་བགྲོད་སྒྲ་གཅན་གཡས་སུའོ། །དབུགས་དྲུག་ཆུ་སྲང་དྲུག་ཅུ་ཆུ་ཚོད་གཅིག

།དེ་ལས་ཉིན་ཞག་དེ་ཡང་ཟླ་ཉི་རླུང༌། །འགྲོ་ཚུལ་ལ་བརྟེན་ཚེས་ཉི་༼རྩ་༥ན༽ཁྱིམ་ཞག་བྱུང༌། །ཟླ་ཚེས་བཅོ་ལྔའི་ཆ་དང་ཉི་མས་གླིང༌། །འཁོར་དང་ཁྱིམ་བགྲོད་སུམ་ཅུའི་ཆ་རྣམས་ཏེ། །ཕྱི་རིམ་རིང་ཞིང་ཚེས་ཟླ་ཁྱིམ་ལོ་ལས། །ནམ་ཟླ་དུས་བཞི་ས་ལ་གཡས་བསྐོར་འགྲོ། །དུས་སྦྱོར་སྟོབས་ཀྱིས་སྣོད་བཅུད་འཕེལ་འགྲིབ་བྱེད། །དེ་ལས་སྤྲོས་ཏེ་བསྟན་དང་འཁོར་ལོ་ཅན། །འཇིག་རྟེན་སྟོང་འཇུག་དུས་བཞིའི་ཚུལ་ཡང་འཆད། །རྒྱལ་བས་མངོན་པར་ཞེན་པས་མཐའ་གཅིག་ཏུ། །གསུངས་མིན་གདུལ་བྱ་མོས་པའི་དབང་ལས་སོ། །དེ་དག་འཇལ་བྱེད་ཚད་ཀྱི་ཁྱད་པར་ཡང༌། །ཕྲ་རབ་བརྒྱད་ཀྱིས་ཕྲ་མོ་གཅིག་དེ་བཞིན། །སྐྲ་རྩེ་ཀེ་ཚེ་ཤིག་ནས་སོར་མོ་ནི། །ཉེར་བཞི་ཁྲུ་གང་ཁྲུ་བཞི་གཞུ་འདོམ་སྟེ། །ཉིས་སྟོང་རྒྱང་གྲགས་དེ་བཞིན་དཔག་ཚད་འགྱུར། །མངོན་པར་གཟུགས་དུས་མིང་གིས་དབྱེ་བ་སྟེ། །གཟུགས་མཐའ་ཕྲ་རབ་རྡུལ་བདུན་རྡུལ་ཕྲན་གཅིག །དེ་བཞིན་ལྕགས་ཆུ་རི་བོང་ལུག་དང་གླང༌། །ཉི་རྡུལ་སྲོ་མ་ཤིག་ནས་སོར་ཚིག་སོར། །ཉི་ཤུ་རྩ་བཞི་ཁྲུ་གང་དེ་བཞི་ལ། གཞུ་འདོམ་ཞེས་གྲགས་ལྔ་བརྒྱར་རྒྱང་གྲགས་གཅིག །དགོན་པའི་ཚད་དེ་དེ་བརྒྱད་དཔག་ཚད་དོ། །དེ་ཡིས་སྟོང་གསུམ་བར་དུ་རྩོམ་ཞིང་གཞལ། །སེ་གོལ་དྲུག་ཅུ་ལྔར་ རྩ་བར་བཞི་ཞེས་འདུག མཆན། དབྱེའི་ཆ་གཅིག་ནི། །དུས་མཐའི་སྐད་ཅིག་མ་སྟེ་བརྒྱ་ཉི་ཤུ། །དེ་ཡི་སྐད་ཅིག་དྲུག་ཅུ་ཐང་ཅིག་སྟེ། །སུམ་ཅུ་ཡུད་ཙམ་སུམ་ཅུ་ཉིན་ཞག་གཅིག །སུམ་ཅུ་ཟླ་བ་བཅུ་གཉིས་ལོ་གཅིག་གིས། །གྲངས་ཅན་ནས་ནི་གྲངས་མེད་བར་དུ་འགྲུབ། །མིང་མཐའ་ཡི་གེ་སིལ་བུ་འདུས་པ་ལས། །མིང་འབྱུང་དེ་ལས་ཚིག་གི་ཕྲེང་བ་སྟེ། །བརྟགས་ན་རེག་ལ་མ་འབྱར་རྫུན་པའོ། །དུས་ཀྱི་འཁོར་ལོའི་ལུགས་དམིགས་སུ་བསལ་བ་དང་འཇལ་བྱེད་ཚད་བརྗོད་པའི་སྐབས་སོ།། །། ༤ འཁོར་བ་འགྲུབ་བྱེད་རྒྱུ་རྐྱེན་བསྟན་པའི་སྐབས། འཇིག་རྟེན་གང་གི་རྒྱུ་ལས་བྱུང་ཞེ་ན། །དབང་ཕྱུག་དྲང་སྲོང་བདག་དང་ངོ་བོ་ཉིད། །བྱུང་ཞེས་ཕྱི་རོལ་པ་རྣམས་ལོག་པར་སྨྲ། །མདོ་ལས་ཕྲ་༼རྩ་༥བ༽རྒྱས་དང་བཅས་སྣ་ཚོགས་པའི། །ལས་ལས་སྣོད་བཅུད་འཇིག་རྟེན་སྐྱེས་པར་གསུངས། །ལས་ཀྱི་རྟེན་ནི་ཐོབ་པ་ཆུད་མི་ཟ། །ཡིད་ཤེས་རྒྱུན་དང་ཀུན་གཞིའི་རྣམ་པར་ཤེས། །གང་ཟག་ཙམ་དང་འོད་གསལ་སོགས་སུ་བཤད། །བྱེ་མདོས་འཇིག་རྩེའི་རླུང་ངམ་ཁམས་གཞན་ནས། །ས་བོན་རྣམ་ལྔ་ཁྱེར་ལས་སྣོད་གྲུབ་སྟེ། །རྒྱུན་རྣམས་མི་འགྱེས་སྤྱི་མཐུན་ལས་ཀྱིས་བསྡུས། །གཟུགས་དུས་རིང་གནས་བྱིས་བློའི་འཁྲུལ་སྣང་སྟེ། །འཕགས་པས་རྡུལ་དང་སྐད་ཅིག་འགག་མཁྱེན་གསུངས།

དུས་འཁོར་སོགས་ ། སེམས་ནི་བྱེད་པོ་རྡུལ་ཕྲན་བརྟན་གཡོའི་རླུང༌། །ལས་དང་བྱེད་པས་འགྲུབ་པ་ཕལ་ཆེར་མཐུན། །འདུས་བྱས་ཆོས་རྣམས་སྐྱེད་བྱེད་རྒྱུ་དྲུག་དང༌། །རྐྱེན་བཞི་དེ་དག་གིས་བསྐྱེད་འབྲས་བུ་ལྔ། མདོ་སྡེ་ལས་ ། ལེགས་གསུངས་རྗེས་འབྲང་མངོན་པ་འོག་མའི་ལུགས། །འདུས་བྱས་རང་ལས་གཞན་པ་བྱེད་རྒྱུ་སྟེ། །ཕན་ཚུན་རྒྱུ་འབྲས་ལྷན་ཅིག་འབྱུང་བའི་རྒྱུ། །འདྲ་ཆོས་སྔ་མས་ཕྱི་བསྐྱེད་སྐལ་མཉམ་རྒྱུ། །སེམས་དང་སེམས་བྱུང་མཚུངས་པ་ལྔ་ལྡན་རྒྱུ། །ཉོན་མོངས་ཅན་ཆོས་ཀུན་དུ་འགྲོ་བའི་རྒྱུ། །མི་དགེ་དགེ་བ་ཟག་བཅས་རྣམ་སྨིན་རྒྱུ། །རྒྱུ་ལས་ཕྱིས་བྱུང་རྒྱུད་ཀྱིས་བསྡུས་པ་ཡི། །མ་བསྒྲིབ་ལུང་མ་བསྟན་ནི་རྣམ་སྨིན་འབྲས། །སྐལ་མཉམ་ཀུན་འགྲོའི་རིགས་འདྲ་རྒྱུ་མཐུན་འབྲས། །ཤེས་རབ་ཀྱིས་ཐོབ་འགོག་པ་བྲལ་བའི་འབྲས། །རྒྱུ་ཡི་སྟོབས་ཀྱིས་ཐོབ་པ་བྱེད་པའི་འབྲས། །གེགས་མིན་དངོས་ལས་འདུས་བྱས་བདག་པོའི་འབྲས། །དེ་ཡང་འདུས་བྱས་ཀུན་དང་བྲལ་ཐོབ་སྟེ། །འདུས་མ་བྱས་གཉིས་རྒྱུ་འབྲས་མེད་པར་འདོད། །རྣམ་སྨིན་ཐ་མ་བདག་འབྲས་དང་པོ་སྟེ། །རྒྱུ་མཐུན་གསུམ་ལྔ་གཉིས་བཞི་བྱེད་པའི་རྒྱུ། །བྱེད་རྒྱུ་སྤངས་པའི་རྒྱུ་ལྔ་རྒྱུ་ཡི་རྐྱེན། །སེམས་སོགས་སྐྱེས་འཕེལ་འབྲས་འབྱིན་དེ་མ་ཐག །ཤེས་དྲུག་ཡུལ་རུང་ཆོས་རྣམས་དམིགས་པའི་རྐྱེན། །སྐྱེ་ལ་གེགས་མི་བྱེད་པ་བདག་པོའི་རྐྱེན། །སྐྱེ་ཚུལ་བྱེད་པ་ལ་སོགས་གཞུང་དུ་ཤེས། །སྐྱེད་བྱེད་བྱེད་རྒྱུ་༼རྩ་༦ན༽ཕན་འདོགས་ལྷན་ཅིག་འབྱུང༌། །རྒྱས་པ་སྐལ་མཉམ་མཚུངས་རྒྱུ་བཞི་དང་ལྡན། །ཉོན་མོངས་ཀུན་འགྲོ་རྣམ་སྨིན་ལུས་ཀྱི་རྒྱུ། །བསྡུ་ན་བྱེད་པའི་རྒྱུར་འདུས་དེའི་དབྱེ་བ། །ཉི་ཤུ་མངོན་པ་ཀུན་ལས་བཏུས་པར་བཤད། །རྒྱུ་ལྔ་ཀུན་གཞིའི་རྣམ་ཤེས་རྒྱུ་ཡི་རྐྱེན། །མཐོང་ཡུལ་དམིགས་རྐྱེན་རྟེན་ནི་བདག་པོའི་རྐྱེན། །དེ་མ་ཐག་རྐྱེན་འདོད་ཚུལ་གསུམ་པ་སྟེ། །རྐྱེན་བཞི་ཚང་བས་ཤེས་པས་ཤེས་པ་སྐྱེད། །གཉིས་སམ་གསུམ་གྱི་ཤེས་པས་བེམ་པོ་སྐྱེད། །རྒྱུ་མེད་འགོག་པ་བྲལ་བའི་འབྲས་བུ་སྟེ། །ཕྱི་རོལ་ཡུལ་གྱིས་བསྡུས་པ་བདག་པོའི་འབྲས། །སེམས་ཅན་རྒྱུད་ཀྱིས་བསྡུས་པ་རྣམ་སྨིན་འབྲས། །བྱེད་རྒྱུའི་བྱེད་འབྲས་སྐལ་མཉམ་རྒྱུ་མཐུན་ནོ། །དོན་དམ་འཁོར་བ་ལས་བཅས་མ་གྲུབ་ཀྱང༌། །ཀུན་རྫོབ་རྒྱུ་རྐྱེན་རྟེན་ཅིང་འབྲེལ་བར་འབྱུང༌། །ཡན་ལག་བཅུ་གཉིས་འཁོར་ལོ་བར་མེད་བསྐོར། །འཁོར་བའི་རྩ་བ་བདག་ཏུ་ཞེན་པ་སྟེ། །ཉོན་མོངས་པ་ལས་ལས་དང་སྡུག་བསྔལ་འབྱུང༌། །དེ་ལས་དེ་འབྱུང་གཉིད་ལ་སོགས་བཞིན་སྣང༌། །སྟོང་གསལ་མ་འགག་སེམས་ཉིད་ཐོག་མེད་ནི། །རང་གིས་རང་ངོ་མ་རིག་འདུ་བྱེད་ཡིད། །གཡོས་པས་གཟུང་འཛིན་གཉིས་སྣང་རྣམ་པར་ཤེས། །བླང་དོར་ཚོར་བ་མཚན་འཛིན་འདུ་ཤེས་ཏེ། །སེམས་བྱུང་འདུ་བྱེད་ཞེན་པས་གཟུགས་ཕུང་གྲུབ། །སྲེད་ལེན་མཚམས་སྦྱར་སྲིད་པའི་འཁོར་ལོར་འཁོར། །མདོར་ན་ཀུན་གཞིར་བག་ཆགས་གསུམ་བཞག་པས། །འཁྲུལ་སྣང་རྣམ་གསུམ་བྱུང་སྟེ་ཡུལ་དོན་ལུས། །སྣོད་ཀྱི་འཇིག་རྟེན་གཟུགས་སོགས་ཡུལ་ལྔ་དང༌། །རྣམ་ཤེས་ཚོགས་བརྒྱད་དགེ་དང་སྡིག་པའི་ལས། །འགྲོ་དྲུག་གཟུགས་དང་དེ་ཡི་བྱ་བྱེད་ལས། །དེ་ལས་གཟུགས་འཛིན་དེ་ལས་ཉོན་མོངས་སྐྱེ། །དེ་ལས་ཐོག་མཐའ་མེད་པའི་འཁོར་བ་གྲུབ། །རྟེན་འབྲེལ་ལུགས་ལྡོག་རྒྱུ་རྐྱེན་ཕུག་རྡིབ་ན། །འཁྲུལ་ཟད་ཐར་པ་མཆོག་ལ་རབ་ཏུ་སྦྱོར། །ཁྱད་པར་ཐེག་རྩེ་ཤིན་ཏུ་རྣལ་འབྱོར་ལུགས། །ཡེ་ཐོག་གཞི་ཡི་གནས་ལུགས་༼རྩ་༦བ༽སྐྱོན་ཅན་དྲུག

།སྐྱོན་མེད་ཀ་དག་གྲོལ་འཁྲུལ་སྤྱི་ཡི་གཞི། །ཡེ་ཤེས་གཉིས་སམ་གསུམ་ལྡན་ཉིད་དུ་བཞུགས། །དེ་ལས་གཞི་སྣང་ལྷུན་གྲུབ་སྒོ་བརྒྱད་ཤར། །རྒྱུ་གསུམ་རྐྱེན་བཞིས་ཡིད་དྲུག་གཡོས་པ་ལས། །འཆར་གཞིའི་རང་ངོ་མ་ཤེས་ལྔ་ཚན་གྱི། །ཆོས་རྣམས་གཟུང་འཛིན་རྟེན་འབྲེལ་ཚུལ་གྱིས་འཁོར། །འཁྲུལ་གཞི་གསུམ་ལས་ཡུལ་དང་ལུས་སེམས་བྱུང༌། །ཁམས་གསུམ་ཡིད་སྣང་གདོས་བཅས་ལུས་སུ་གྲུབ། །མངལ་སྐྱེས་འབྱུང་བ་ཟུག་བྱེར་སྙོམས་པ་ལས། །རྩ་ཡིག་རླུང་ཐིག་ཀུན་རྫོབ་དོན་དམ་སྨིན། །སྔ་མ་ལ་བརྟེན་ཕུང་སོགས་མཆེད་པ་དང༌། །ཕྱི་མས་སྒྲོན་བཞིའི་རྒྱུ་བྱས་སྣང་བཞི་མཐོང༌། །འབྱུང་བ་ཉེར་ལྔས་ཡེ་ཤེས་གདངས་རྩལ་སྐྱེད། །སེམས་ཅན་ཁམས་ཀུན་སངས་རྒྱས་སྙིང་པོས་ཁྱབ། །སྣང་ལུགས་འཆར་ལུགས་ལྔ་ཕྲག་དྲུག་གིས་མཚོན། །རིག་པ་སྙིང་དབུས་གཞལ་ཡས་གསུམ་ལ་བརྟེན། །འོད་གསལ་སྒོ་བཞིར་ཐིག་ལེ་བཟང་པོ་ལས། །ཕྱིར་གསལ་འཆར་བའི་སྒོ་ནི་མིག་གཉིས་ཏེ། །ཡུལ་དང་གནད་བལྟེམས་འཁྲུལ་པ་རུ་ལྡོག་ནས། །གདོད་མའི་གྲོལ་སར་འབད་མེད་སྙོགས་པའོ། །འཁོར་བ་འགྲུབ་བྱེད་རྒྱུ་རྐྱེན་བསྟན་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་གདུལ་ཞིང་སྣོད་བཅུད་ཀྱི་འཇིག་རྟེན་རིམ་པར་ཕྱེ་བ་སྟེ་གནས་དང་པོའོ།། །།

གཉིས་པ། འདུལ་བྱེད་སྟོན་པ་བྱོན་ཚུལ་རིམ་པར་ཕྱེ་བ། ༡ སྟོན་པ་ཉིད་སྔོན་བྱང་ཆུབ་དུ་ཇི་ལྟར་གཤེགས་པའི་སྐབས། འཇིག་རྟེན་འདྲེན་པའི་རྒྱལ་བ་དཔག་མེད་ལས། །བསྐལ་བཟང་འདིར་འབྱུང་སངས་རྒྱས་སྟོང་གི་དབུས། །པད་དཀར་ལྟར་བསྔགས་མཉམ་མེད་ཤཱཀྱའི་རྒྱལ། །ཐོག་མར་ཐུགས་བསྐྱེད་བར་དུ་སྤྱོད་པ་སྤྱད། །ཐ་མར་མངོན་སངས་རྒྱས་ཏེ་འགྲོ་དོན་མཛད། །དེ་ཡང་ཐེག་དམན་ལྟར་ན་འོད་ལྡན་རྒྱལ། །གསུམ་ལ་བརྟེན་ནས་དང་པོར་ཐུགས་མཆོག་བསྐྱེད། །དེ་ནས་ཤཱཀྱ་ཐུབ་ཆེན་ཚངས་པའི་ལྷ། །མཐོང་ནས་ཐུགས་བསྐྱེད་༼རྩ་༧ན༽གྲངས་མེད་དང་པོ་བརྩམས། །ཐེག་ཆེན་ལུགས་སུ་བྲམ་ཟེ་རྒྱ་མཚོའི་རྡུལ། །རང་སྲས་རྒྱལ་བ་རིན་ཆེན་སྙིང་པོ་ལ། །སྲོག་ཆག་བྱེ་བ་ཁྲག་ཁྲིག་འབུམ་ཕྲག་གསུམ། །བྱང་ཆུབ་འཛིན་དུ་བཅུག་མཐར་རང་ཉིད་ཀྱིས། །རྩོད་པའི་དུས་བཟུང་སྨོན་ལམ་ལྔ་བརྒྱ་བཏབ། །ལུང་བསྟན་ཐོབ་ཅིང་གཞན་ཡང་དམྱལ་མེའི་གྱད། །དོན་ཡོད་མཐོང་ལ་བསྐྱེད་སོགས་དུ་མར་གསུངས། །བྱེ་སྨྲས་གྲངས་མེད་གསུམ་གྱིས་མཐར་ཕྱིན་འདོད། །དེ་ལ་འདུལ་མཛོད་འཇོག་མཚམས་འདྲ་མིན་གཉིས། །གནས་བརྟན་པ་རྣམས་སྨོན་སེམས་གྲངས་མེད་བདུན། དེ་ནས་གྲངས་མེད་དགུ་རུ་སྤྱོད་པ་སྤྱད། །བཞི་ཡིས་སྒོ་གསུམ་སྤྱོད་ལ་འགྲུས་པར་མཛད། །འབུམ་གྱིས་ལས་ཕྲན་རྫོགས་ནས་འཚང་རྒྱར་འདོད། །ཕལ་ཆེན་སྡེ་པས་བཅུ་ནས་སུམ་ཅུའི་བར། །གྲངས་མེད་ཅི་རིགས་ཚོགས་གསོག་དགོས་པར་བཞེད། །ཐེག་ཆེན་ལ་ཡང་གསུམ་དང་སོ་གསུམ་དང༌། །དུ་མར་བཞེད་རྣམས་གྲངས་གནས་བགྲང་ཚུལ་དང༌། །རྩོམ་པའི་ཐོག་མ་སྨོན་སེམས་ཚོགས་ལམ་ཆེ། །དང་པོའི་ས་ནས་འཛིན་སོགས་དགོངས་པའི་གཞི། །རྙེད་དཀའ་བསྟན་དང་སྒྱིད་ལུག་སྤོང་བ་དང༌། དུས་ཀྱང་བསམ་མི་ཁྱབ་བསྟན་དགོས་པའི་དབང༌། །ཡོངས་གྲགས་ཚོགས་ཀྱི་ལམ་ནས་དང་པོའི་བར། །གྲངས་མེད་གཅིག་དང་གཉིས་པས་ས་དྲུག་བགྲོད། །གསུམ་པས་མི་གཡོ་བ་ནས་བཅུ་གཅིག་བར། །སོ་སྐྱེ་སློབ་ལམ་གྱིས་བསྡུས་ཚོགས་གཉིས་བསྒྲུབས། །འགའ་ཞིག་དབང་རྟུལ་དད་ཅན་བཅུ་དྲུག་སྟེ། །བརྩོན་འགྲུས་འབྲིང་པོ་འབུམ་ལྷག་གྲངས་མེད་བརྒྱད། །དབང་རྣོན་ཤེས་རབ་ཅན་ནི་གྲངས་མེད་བཞིས། །བགྲོད་ཅིང་སྟོན་པ་ཉིད་ནི་ཕྱི་མ་དང༌། །དེ་ཡང་བརྩོན་འགྲུས་དྲག་པོས་མྱུར་བར་བཤད། །འགྲོ་སྨིན་ཞིང་སྦྱོང་ཕར་ཕྱིན་དྲུག་གིས་བགྲོད། །ཡང་ན་ཐེག་པ་མཆོག་དམན་གཉིས་ཀ་ལ། །མོས་རྣམས་འདུན་དང་འདུལ་ཕྱིར་སྤྱོད་པ་བཞི། །མི་ཟད་བརྒྱད་ཅུ་ལ་༼རྩ་༧བ༽སོགས་མཐར་ཕྱིན་མཛད། །སེམས་མཆོག་ཐོག་མར་བསྐྱེད་དང་ས་དང་པོ། །བརྒྱད་པའི་སྐབས་ནས་ཕྱིར་མི་ལྡོག་པ་གསུམ། །དབང་པོའི་ཁྱད་ཡིན་ཐུབ་མཆོག་དང་པོའོ། །སྟོན་པ་ཉིད་སྔོན་བྱང་ཆུབ་ཀྱི་ལམ་དུ་ཇི་ལྟར་གཤེགས་པའི་སྐབས་སོ།། །།

༢ སྟོན་པ་མངོན་པར་རྫོགས་པར་འཚང་རྒྱ་བའི་བཞེད་པ་ཐ་དད་པའི་སྐབས། བདེ་གཤེགས་འཚང་རྒྱའི་ཚུལ་ལ་ལུགས་གསུམ་སྟེ། །ཉན་ཐོས་པ་རྣམས་གྲངས་མེད་གསུམ་གྱི་མཐར། །བསྐལ་པ་བརྒྱ་ཡིས་མཚན་དཔེའི་རྒྱུ་བསྒྲུབས་ཏེ། །དགའ་ལྡན་གནས་འཁྲུངས་མཛད་པ་བཅུ་གཉིས་བསྟན། །ཚོགས་ལམ་ཆེན་པོའི་རྟེན་ལ་རྡོར་གདན་དུ། །བཞུགས་པ་ཚུན་ཆད་སོ་སྐྱེ་འཆིང་ལྡན་ཏེ། །སྟན་ཐོག་གཅིག་ལ་ལམ་བཞི་མཐར་ཕྱིན་མཛད། །ཟད་དང་མི་སྐྱེ་ཤེས་པས་སངས་རྒྱས་འདོད། །ཐེག་ཆེན་ཁ་ཅིག་ཕལ་ཆེར་མཐུན་པར་སྨྲ། །གཞན་དུ་བསྐལ་པ་དཔག་མེད་སྔོན་རོལ་ནས། །དབང་པོའི་ཏོག་སོགས་རྒྱལ་བར་གྱུར་པར་གསུངས། །དང་པོར་ཚོགས་སྦྱོར་གཉིས་པར་གཅིག་ནས་བདུན། །གསུམ་པར་དག་པ་གསུམ་བགྲོད་སྲིད་མཐའ་ལ། །འོག་མིན་འོད་ཟེར་དབང་ནོད་རྡོར་ཏིང་སྐྱེས། །ལོངས་སྐུར་འཚང་རྒྱས་སྤྲུལ་པས་དོན་མཛད་མཐུན། །རྡོ་རྗེ་ཐེག་པ་བྱ་བའི་རྒྱུད་ལས་ནི། །མེ་ཏོག་ཀུན་དུ་སྟོན་ལས་སྔགས་ཐོས་ནས། །སྤྱོད་པ་སྤྱད་མཐར་དགའ་ལྡན་ནས་སྤྲུལ་སོགས། །ཐེག་ཆེན་སྤྱི་དང་སྤྱོད་རྒྱུད་ཁྱད་པར་མཐུན། །དེ་ཉིད་བསྡུས་པར་དོན་གྲུབ་སྙིང་པོ་ལ། །བཞུགས་ཚེ་སངས་རྒྱས་མཐུས་བསྐུལ་ཏིང་འཛིན་ལས། །བཞེངས་ཏེ་དབང་བསྐུར་བརྙེས་ནས་མངོན་བྱང་ཆུབ། །ཤཱཀྱ་བཤེས་གཉེན་དཀའ་ཐུབ་མཛད་པའི་ཚེ། །ཡེ་ཤེས་སྐུ་ལུས་འོག་མིན་གཤེགས་པ་ལ། །རྒྱལ་བས་དབང་བསྐུར་མངོན་སངས་རྒྱས་པ་དང༌། །ཀུན་སྙིང་སྲིད་པ་ཐ་མར་རྒྱལ་རྣམས་ལས། །དབང་ཐོབ་གྲངས་མེད་སྔོན་རོལ་སངས་རྒྱས་ཏེ། །སླར་ཡང་ཤཱཀྱའི་རིགས་སུ་སྟོན་པར་༼རྩ་༨ན༽བཞེད། །བླ་མེད་ངེས་དོན་སྲིད་མཐའི་བྱང་སེམས་ཞིག །འོག་མིན་ཆེན་པོར་ཐུན་མིན་ཟབ་ལམ་གྱི། །ཉེ་རྒྱུས་རྡོ་རྗེ་འཆང་གྱུར་སྤྲུལ་པའི་སྐུ། །སངས་རྒྱས་ཚེ་ནའང་ཉེ་རྒྱུས་བགྲོད་པར་གསུངས། །འོག་མིན་ལ་ཡང་དོན་རྟགས་རིག་གསང་རྟོགས། །འཇིག་རྟེན་དྲུག་ཏུ་སངས་རྒྱས་གསང་བས་བཤད། །ཡང་དག་དོན་དང་རང་སྣང་སྟུག་པོ་བཀོད། །རང་བཞིན་སྤྲུལ་གནས་གཙང་རིས་འོག་མིན་རྣམས། །སྐུ་གསུམ་ཞིང་དུ་ཀློང་ཆེན་རབ་འབྱམས་བཞེད། །གཞན་ཡང་དངོས་བཏགས་ཁྱད་སོགས་བཤད་ཚུལ་མང༌། །སྟོན་པ་མངོན་པར་རྫོགས་པར་འཚང་རྒྱ་བའི་བཞེད་པ་ཐ་དད་ཀྱི་སྐབས་སོ།། །།

༣ སྤྲུལ་པའི་སྐུས་ཞིང་འདིར་མཛད་པ་བཅུ་གཉིས་བསྟན་པའི་སྐབས། མཆོག་གི་སྤྲུལ་སྐུའི་མཛད་པ་བརྒྱ་ལ་སོགས། །ཐུན་མིན་དོན་ཐོབ་དབང་གིས་ཚད་མེད་ཀྱང༌། །ཐུན་མོང་ལ་གྲགས་མཛད་པ་བཅུ་གཉིས་ཏེ། །དགའ་ལྡན་གནས་སུ་དམ་པ་ཏོག་དཀར་པོས། །ཆོས་སྒོ་བརྒྱ་བསྟན་གཟིགས་པ་རྣམ་ལྔས་འཕོས། །འཛམ་གླིང་ཚེ་ལོ་བརྒྱ་པར་ཡུལ་དབུས་སུ། །རྒྱལ་རིགས་ཡབ་དང་སྒྱུ་འཕྲུལ་ལྷུམས་སུ་ཞུགས། །ངོ་མཚར་མཚན་མ་བྱེ་བ་སྙེད་དང་བཅས། །ལུམྦི་ནཱི་ཡི་ཚལ་དུ་དོན་གྲུབ་བལྟམས། །ཡིག་རྩིས་རི་མོ་འཕོང་སྟོབས་བརྟག་དཔྱད་གཏམ། །ལུགས་མང་སྒྱུ་རྩལ་བཟོ་ཡིག་གནས་ལ་མཁས། །ཡོན་ཏན་ཀུན་ཚང་ས་མཚོ་གྲགས་འཛིན་སོགས། །བཙུན་མོ་དྲུག་ཁྲིའི་འཁོར་རོལ་སྨིན་པར་མཛད། །རྒ་ན་འཆི་དང་ཚངས་སྤྱོད་གཟིགས་སོགས་ཀྱིས། །ངེས་འབྱུང་རབ་ཏུ་བྱུང་ནས་ངུར་སྨྲིག་བཞེས། །སྲིད་རྩེའི་སྙོམས་འཇུག་མངོན་མཛད་ཆུ་ཀླུང་ངོགས། །ལོ་དྲུག་སྐྱིལ་ཀྲུང་གཅིག་གིས་དཀའ་བ་སྤྱད། །འོ་ཐུག་གསོལ་ནས་མཚན་དཔེ་འོད་དུ་འབར། །རྩྭ་ཡི་སྟན་བསྣམས་བྱང་ཆུབ་སྙིང་པོར་གཤེགས། །ཤིན་དུ་མི་བཟད་གཡོན་ཅན་བདུད་ཀྱི་སྡེ། །ཉོན་མོངས་དང་བཅས་བྱམས་པའི་མཐུ་ཡིས་བཅོམ། །བསམ་གཏན་བདེན་བཞི་རྟེན་འབྲེལ་རིམ་གཟིགས་༼རྩ་༨བ༽ནས། །རྡོ་རྗེ་ལྟ་བུས་མངོན་པར་རྫོགས་བྱང་ཆུབ། །ཚངས་སོགས་གསོལ་བཏབ་ངེས་དང་མ་ངེས་གནས། །དྲང་ངེས་ཆོས་ཀྱི་འཁོར་ལོ་རིམ་གསུམ་བསྐོར། །མི་གནས་མྱ་ངན་འདས་པའི་ཚུལ་བསྟན་ཅིང༌། །སྐུ་གདུང་འཇིག་རྟེན་ཀུན་དུ་རྒྱས་པར་མཛད། །ཉན་ཐོས་ལུགས་ལ་ཆོ་འཕྲུལ་ཉིན་གཅིག་པ། །ཐེག་ཆེན་ལུགས་སུ་ཉིན་ཞག་བཅོ་ལྔས་མཚོན། །ཆོས་འཁོར་སྐུ་ཚེའི་ཚད་སོགས་འདྲ་མིན་རླབས། །ཆེ་ཆུང་ཁྱད་པར་ཆེ་ཡང་ཐུན་མོང་གི །གདུལ་བྱར་སྣང་རྣམས་ཉན་ཐོས་དབང་བཙན་པས། །འཆད་དུས་རྣམ་དབྱེ་མ་འདྲེས་ཕྱེད་དགོས་ལ། །འདིར་ནི་ས་བཅུའི་དབང་ཕྱུག་ལུང་ལྟར་བཤད། །སྤྲུལ་པའི་སྐུས་ཞིང་འདིར་མཛད་པ་བཅུ་གཉིས་བསྟན་པ་བཤད་པའི་སྐབས་སོ།། །།

༤ འོད་གསལ་རྡོ་རྗེ་རྩེ་མོའི་ལུགས་ཀྱི་སྐུ་དང་ཞིང་ཁམས་ཁྱད་པར་དུ་ཕྱེ་བའི་སྐབས། ཐེག་མཆོག་འོད་གསལ་རྡོ་རྗེ་རྩེ་མོ་ལས། །འཁོར་འདས་གང་ཡང་མ་ཕྱེས་སྔོན་རོལ་དུ། །རང་བྱུང་ཡེ་ཤེས་བདེ་གཤེགས་སྙིང་པོ་ནི། །གཞི་ལས་གཞི་སྣང་ཤར་བའི་སྐད་ཅིག་ལ། །རང་ངོ་ཤེས་པས་གཞི་ཐོག་རང་གྲོལ་ཏེ། །ཆེན་པོ་གསུམ་ལྡན་ཀུན་བདག་ཀུན་དུ་བཟང༌། །གཞོན་ནུ་བུམ་སྐུའི་ཞིང་དུ་ནང་གསལ་གྱི། །ཕྲ་བའི་ཡེ་ཤེས་ཐིམ་ལ་མ་རྨུགས་བཞུགས། །དེ་ཡི་བྱིན་ལས་རང་སྣང་ཡེ་ཤེས་ཞིང༌། །སྟུག་པོ་བཀོད་པར་རང་སྣང་ལོངས་སྤྱོད་རྫོགས། །རིགས་ལྔའི་ཚོམ་བུ་ངེས་པ་ལྔ་ལྡན་སྣང༌། །འཁྲུལ་པའི་འགྲོ་ལ་བརྩེ་བའི་ཐུགས་རྗེ་སྐྱེས། །ཕྱག་རྒྱའི་གནས་དང་བ་སྤུའི་ཁུང་རེར་ཡང༌། །འབྱུང་བཞིའི་རྡུལ་སྙེད་ཞིང་ཁམས་ཚད་མེད་བཀོད། །ཆོས་ཀྱི་དབྱིངས་ཀུན་ཞིང་དང་སྐུ་ཡིས་གཏམས། །ཆོས་སྐུ་འོད་གསལ་རྡོ་རྗེ་སྙིང་པོའི་ཞིང༌། །རང་སྣང་ལོངས་སྐུར་ཚངས་པ་རྔ་སྒྲ་སྟེ། །སྤྲུལ་སྐུ་དུས་ན་ཚངས་ཆེན་བསྐལ་པ་ཞེས། །སྐྲ་ཙམ་ཁྱོན་ལ་དུས་གསུམ་ཚད་སྙེད་ཀྱི། །སངས་རྒྱས་རྒྱ་མཚོ་ལ་སོགས་ཀུན་བཟང་གི །མཛད་པ་ཇི་སྙེད་འདི་ཡི་ཁོངས་སུ་འདུ། །དེ་ལས་ཞིང་འདི་འདུལ་ཆེད་ཐབས་མཁས་འཕྲུལ། །དཔག་མེད་སྔོན་རོལ་མེ་ཏོག་མཛེས་ཆེན་ལ། །༼རྩ་༩ན༽གསེར་གྱི་རྡོ་རྗེ་ཕུལ་ནས་ཐུགས་མཆོག་བསྐྱེད། །སྐྱེ་བ་རིམ་བརྒྱུད་རྒྱལ་ལས་ཆོས་གསན་ཅིང༌། །མཉམ་པར་བཞག་མཐར་རིན་ཆེན་རྣམ་བཀོད་ཀྱི། །རི་རྩེར་སངས་རྒྱས་ཆོས་སྐུའི་དགོངས་པར་བཞུགས། །ལོངས་སྤྱོད་སྤྲིན་བཀོད་སྣང་ཆར་རྡོ་རྗེ་འཆང༌། །གསང་གསུམ་མི་ཟད་རྒྱན་གྱི་འཁོར་ལོ་ཡི། །མཛད་པ་སུམ་ཅུ་དྲུག་ལ་དབང་འབྱོར་བ། །རིགས་བརྒྱའི་འཁོར་ལོའི་མགོན་པོའི་སྐུ་རུ་སྣང༌། །ཕྱིར་གསལ་མཆེད་པས་ཕྱེད་སྣང་ལོངས་སྐུ་ཆེ། །རྣམ་སྣང་གངས་ཆེན་མཚོ་ཡི་གནས་རྣམས་སུ། །ཞིང་དང་ངེས་པ་ལྔ་ལྡན་རིགས་ལྔའི་རྒྱལ། །སྒྱུ་འཕྲུལ་རྡོ་རྗེའི་རོལ་མོ་འབྱམས་སུ་ཀླས། །སྟོན་པ་ཁྱད་པར་བདུན་དང་ཕྱི་ནང་གསང༌། །མཚན་དཔེའི་རྒྱན་ལྡན་རྣམ་དག་དཀྱིལ་འཁོར་འཕྲོ། །དེ་ཉིད་ཤེལ་ལ་གཟུགས་བརྙན་འཕོས་པ་ལྟར། །ས་བཅུ་པ་ལ་རང་བཞིན་སྤྲུལ་སྐུའི་ཞིང༌། །སྐུ་དང་ཡེ་ཤེས་ཆོས་སོགས་ལྔ་ལྔར་སྟོན། །དེ་ཡི་ངང་ལས་འགྲོ་འདུལ་སྤྲུལ་པའི་སྐུ། །མཆོག་དང་རིགས་པའི་སྐྱེས་བུ་ཐུབ་པ་དྲུག

།འགྲོ་དྲུག་གནས་སུ་འདུལ་བཞིའི་ཆོ་འཕྲུལ་སྟོན། །སྣ་ཚོགས་སྤྲུལ་པ་ནོར་བུ་ལྗོན་ཤིང་གཏེར། །གྲུ་ཟམ་ཟས་སྨན་བཟོ་སྐྱེ་ངེས་པ་མེད། །ཁྱད་པར་ལོངས་སྐུའི་སྣང་ཆར་བསྐལ་པ་འདིར། །དགའ་ལྡན་བརྩེགས་པར་སྣང་བ་དམ་པ་ནས། །རྒྱལ་བྱེད་ཚལ་དུ་ཤཱཀྱ་ཐུབ་པའི་བར། །གནས་རིས་བཅུ་གཉིས་སྟོན་པ་བཅུ་གཉིས་བྱོན། །ཕུན་ཚོགས་ལྔ་ལྡན་ཆོས་སྒོ་དྲུག་ཅུའི་བདག །མཛད་པའི་རྣམ་གྲངས་དགུ་བཅུ་རྩ་དྲུག་ཚོགས། །དེ་དང་དུས་མཚུངས་སྐུ་གསུམ་བསྟན་པའི་བཙས། །རང་བྱུང་རྡོ་རྗེ་གླེགས་བམ་སྐུ་གཟུགས་ནི། །འགྲོ་བ་གང་གིས་མཐོང་ཐོས་རེག་པས་ཀྱང༌། །གདོས་བཅས་རང་སར་གྲོལ་བའི་ཕྲིན་ལས་ཅན། །གང་འདུལ་གནས་འཕར་ད་ལྟ་ཞིང་འདིར་བཞུགས། །མདོ་དང་སྒྱུ་འཕྲུལ་ལ་སོགས་བཤད་སྲོལ་ནི། །མཐའ་ཡས་ཕྱིར་ན་སོ་སོའི་གཞུང་དུ་རྟོགས། །འོད་གསལ་རྡོ་རྗེ་རྩེ་༼རྩ་༩བ༽མོའི་ལུགས་ཀྱི་སྐུ་དང་ཞིང་ཁམས་ཁྱད་པར་དུ་ཕྱེ་བའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་འདུལ་བྱེད་སྟོན་པ་བྱོན་ཚུལ་རིམ་པར་ཕྱེ་བ་སྟེ་གནས་གཉིས་པའོ།། །། གསུམ་པ། བསྟན་པ་དམ་པའི་ཆོས་ཀྱི་རིམ་པ་ཕྱེ་བ། ༡ བསྟན་པ་དམ་པའི་ཆོས་ངོས་གཟུང་བའི་སྐབས། ལྷ་མིའི་བླ་མས་གདུལ་བྱ་འདུལ་བ་ཡི། །ཆོ་འཕྲུལ་གཙོ་བོ་ཆོས་ཀྱི་འཁོར་ལོ་སྟེ། །ངོ་བོ་སྒྲིབ་པའི་གཉེན་པོ་རྣམ་དཀར་ཕྱོགས། །ངེས་ཚིག་དྷརྨའི་སྒྲ་ལས་དོན་བཅུ་འཛིན། །དེ་ལས་འགོག་ལམ་གྱིས་བསྡུས་དམ་པའི་ཆོས། །དབྱེ་ན་བརྗོད་བྱ་རྟོགས་པ་རྗོད་བྱེད་ལུང༌། །རྟོགས་པའི་དམ་ཆོས་འགོག་ལམ་བདེན་པ་སྟེ། །འཕགས་བཞིའི་ཐུགས་རྒྱུད་གང་ཞིག་བྲལ་བ་དང༌། །གང་གིས་བྲལ་བྱེད་གཉེན་པོའི་རང་བཞིན་ཉིད། །ལུང་ནི་ངོ་བོའི་སྒོ་ནས་རྣམ་པ་བཅུས། །ལེགས་གསུངས་བཀའ་དང་དགོངས་འགྲེལ་བསྟན་བཅོས་གཉིས། །བསླབ་པ་གསུམ་བརྗོད་ངག་ཚིག་དྲི་མ་མེད། །ཚད་མ་གསུམ་ལྡན་ཐོག་མཐའ་བར་དགེ་བ། །བདག་རྐྱེན་སངས་རྒྱས་ཞལ་ནས་གསུངས་པ་དང༌། །སྐུ་གསུང་ཐུགས་བྱིན་རླབས་དང་རྗེས་གནང་ངོ༌། །བརྗོད་བྱའི་དབང་བྱས་རྗོད་བྱེད་སྡེ་སྣོད་གསུམ། །དེ་ཡང་ཚུལ་ཁྲིམས་འདུལ་བ་ཏིང་འཛིན་མདོ། །ཤེས་རབ་བསླབ་པ་མངོན་པས་གཙོ་བོར་སྟོན། །ནང་གསེས་འདུལ་བའི་མདོ་སོགས་དགུར་དབྱེ་བས། །དོན་གྱི་དབང་དུ་བསླབ་པའང་དགུ་རུ་འགྱུར། །གཞན་ཡང་སོ་བྱང་སྔགས་ལ་སྡེ་སྣོད་དགུ། །མིང་རྐྱང་དང་ནི་ལྷག་དང་ཟབ་སྒྲས་བརྒྱན། །མདོ་འདུལ་མངོན་པ་རྒྱུ་མཚན་བཞི་བཞིས་བརྗོད། །ཐེ་ཚོམ་སྤྱོད་དང་ལྟ་བ་ཕྱིན་ལོག་སྤོང༌། །ཡང་ན་ཆོས་དོན་བཤད་སྒྲུབ་འབེལ་གཏམ་ཕྱིར། །སྡེ་སྣོད་གསུམ་བཞག་གདུལ་བྱའི་དབང་བྱས་ནས། །ཐེག་པ་ཆེ་ཆུང་སྡེ་སྣོད་གཉིས་སུ་འདུ། །རྗོད་བྱེད་ཙམ་གྱི་སྒོ་ནས་རྒྱལ་བའི་བཀའ། །མདོ་སྡེ་དབྱངས་བསྙད་ལུང་བསྟན་ཚིགས་སུ་བཅད། །ཆེད་བརྗོད་གླེང་གཞི་རྟོགས་༼རྩ་༡༠ན༽བརྗོད་དེ་ལྟར་བྱུང༌། །སྐྱེས་རབ་རྒྱས་དང་རྨད་བྱུང་གཏན་ལ་དབབ། །གསུང་རབ་ཡན་ལག་བཅུ་གཉིས་རྣམས་སུ་དབྱེ། །དབང་པོའི་རིམ་པས་ཆོས་འཁོར་རྣམ་གསུམ་མམ། །རབ་འབྲིང་ཐ་མའི་ཚད་ལྡན་རྩོམ་པ་པོས། །རྒྱལ་བསྟན་དབང་བྱས་འཆོས་སྐྱོབ་ཡོན་ཏན་ཅན། །བསྟན་བཅོས་དེ་ནི་དྲུག་བྲལ་གསུམ་དུ་འདོད། །དེ་ཡང་བྱེད་ལས་སྒོ་ནས་རྒྱ་ཆེན་སྡུད། །ཟབ་མོ་རྣམ་འབྱེད་འཁྲུགས་པ་སྡེབ་དང་གསུམ། །བཤད་བྱ་སྤྱི་དང་བྱེ་བྲག་དགོངས་འགྲེལ་ལ། །འཁོར་ལོ་གསུམ་གྱི་ལྟ་སྤྱོད་ཐ་དད་དང༌། །བརྗོད་བྱ་ཇི་སྙེད་པ་དང་ཇི་ལྟ་བ། །ཐར་དང་རྣམ་མཁྱེན་གཙོ་བོར་སྟོན་རྣམས་ཏེ། །ས་བཅུའི་དབང་ཕྱུག་རྒྱན་དྲུག་ལ་སོགས་པའི། །གཞུང་རྣམས་རྒྱལ་བའི་བཀའ་བཞིན་སྤྱི་བོར་བླངས། །བོད་གཞུང་རྙིང་པ་རྣམས་ཀྱང་ཁྱད་འཕགས་སོ། །བསྟན་པ་དམ་པའི་ཆོས་ངོས་གཟུང་བའི་སྐབས་སོ།། །།

༢ ལུང་གི་ཆོས་འཁོར་བྱེ་བྲག་ཏུ་དབྱེ་བའི་སྐབས། སྟོན་པ་མངོན་སངས་རྒྱས་ཏེ་བདུན་ཕྲག་བདུན། །རྫོགས་མཐར་ཆོས་འཁོར་བསྐོར་ནས་མྱང་འདས་བར། །ཐེག་དམན་འབའ་ཞིག་གསུངས་ཞེས་ཉན་ཐོས་སྨྲ། །ཐེག་ཆེན་པ་རྣམས་འཁོར་ལོ་གསུམ་དུ་བཞེད། །ཆོས་འཁོར་ངོ་བོ་དམ་ཆོས་མི་མཐུན་གཅོད། །བྱེ་སྨྲས་མཐོང་ལམ་མདོ་སྡེས་མཐོང་སྒོམ་དང༌། །མི་སློབ་ལམ་སྟོན་ཆོས་ཀྱི་རྣམ་གྲངས་བཅས། །ཐེག་ཆེན་ལམ་ལྔ་གསུང་རབ་ཀུན་ལ་འཇོག །ལུང་གི་ངོ་བོ་ངག་གི་རྣམ་རིག་སྟེ། །རྒྱལ་བའི་ཡེ་ཤེས་འགྲོ་སེམས་དག་པ་ལས། །གདུལ་བྱའི་ཤེས་པ་མིང་ཚིག་ཡི་གེར་སྣང༌། །བྱེ་མདོས་མིང་ཚིག་ཕུང་པོ་གཉིས་སུ་སྨྲ། །ངེས་ཚིག་དྷརྨ་ཙཀྲའི་སྒྲ་ཕྱི་མ། །རྟོགས་པ་འཕོ་དང་ལུང་གི་ཆོས་ཕུང་ཚོགས། །དབྱེ་ན་དང་པོ་བདེན་བཞི་བར་པ་ནི། །མཚན་ཉིད་མེད་དང་ཐ་མ་ལེགས་པར་ཕྱེ། །ངེས་འབྱུང་རྣམ་ཐར་ཕྱིར་མི་ལྡོག་པའི་གཏམ། །ཞིར་འཇུག་སྨིན་དང་ལུང་སྟོན་ཐོབ་ཕྱིར་གསུངས། །བསོད་ནམས་མ་ཡིན་བདག་དང་ལྟ་ཀུན་ཟློག །བདེན་བཞི་ལན་༼རྩ་༡༠བ༽གསུམ་བཟླས་པ་བཅུ་གཉིས་ཏེ། །མཚན་ཉིད་མེད་ལ་དངོས་བསྟན་རྣམ་ཐར་གསུམ། །སྦས་དོན་མངོན་རྟོགས་བརྒྱད་པོ་ཡན་ལག་བཅས། །ཐ་མས་མཚན་ཉིད་རྣམ་གསུམ་གཙོ་བོར་སྟོན། །ཐམས་ཅད་ཆོས་ཀྱི་ཕུང་པོ་ཞེས་བྱ་སྟེ། །དེ་ཡང་བརྒྱད་ཁྲི་དང་ནི་བཞི་སྟོང་ངོ༌། །ཕུང་པོའི་ཚད་ལ་ཉན་ཐོས་འདོད་ཚུལ་གསུམ། །གཞན་དག་གླང་པོ་རབ་བརྟན་རྒྱབ་ཚད་བཞེད། །རྒྱུད་སྡེ་བཞི་ལས་བྱ་རྒྱུད་འོག་མིན་དང༌། །རི་རབ་རྩེ་མོར་འཇམ་དཔལ་སོགས་ལ་གསུངས། །སྤྱོད་རྒྱུད་རྣམ་སྣང་ཞིང་དང་ཞིང་བར་མ། །རྩ་གསུམ་སོགས་སུ་སྲས་བཅས་རྒྱལ་བ་སྟེ། །གསུང་བ་པོ་ནི་མཆོག་གི་སྤྲུལ་སྐུའོ། །རྣལ་འབྱོར་རྒྱུད་ནི་སྟོན་པ་འོག་མིན་དུ། །སངས་རྒྱས་ལས་སྤྲུལ་ལོངས་སྐུ་ཆུང་ངུ་ཡིས། །རི་རབ་རྩེ་མོར་དཀྱིལ་འཁོར་སྤྲུལ་པ་དང༌། །གཞན་འཕྲུལ་དབང་བྱེད་ལ་སོགས་མ་ངེས་གསུངས། །བླ་མེད་གསང་འདུས་སྟོན་པས་བདུད་བཏུལ་རྗེས། །དགའ་ལྡན་ཡང་ན་གཞན་འཕྲུལ་གནས་སུ་གཤེགས། །དཀྱིལ་འཁོར་སྤྲུལ་ནས་མཁའ་ཁྱབ་འཁོར་ལ་གསུངས། །ཨ་ལངྐ་ར་ཀུན་སྙིང་དག་གིས་བཞེད། །བོད་སོགས་སྟོན་པ་མཉན་ཡོད་བཞུགས་པའི་ཚེ། །ཨིནྡྲ་བྷཱུ་ཏིས་གསོལ་བཏབ་ཨོ་རྒྱན་གཤེགས། །སྤྲུལ་པའི་དལ་དུ་དབང་རྒྱུད་གནང་བར་བཤད། །གཤེད་སྐོར་བདུད་དཔུང་འདུལ་ཚེ་གསང་གསུམ་གྱི། །རྡོ་རྗེ་ལས་བྱུང་དཀྱིལ་འཁོར་སྤྲུལ་སོགས་མང༌། །དགྱེས་རྡོར་བདུད་འཇོམས་ཚེ་ན་ཆོས་འབྱུང་དུ། །རྩ་བའི་རྒྱུད་བསྟན་བཤད་རྒྱུད་གཞན་དུའོ། །བདེ་མཆོག་ཐོག་མ་མེད་ནས་རྒྱལ་བས་གསུངས། །གཉིས་ལྡན་དུས་སུ་འབྲས་བུའི་ཧེ་རུ་ཀས། །ཛམྦུའི་གླིང་དུ་འཁོར་ལ་བསྐྱར་ནས་བཤད། །རྩོད་དུས་དྲག་པོ་ཆུང་མ་འཁོར་བཅས་ཀྱིས། །གནས་ཡུལ་དུར་ཁྲོད་རྣམས་ལ་དབང་བྱེད་ཚེ། །སྤྲུལ་པས་བཏུལ་ནས་དཀྱིལ་འཁོར་བཀོད་དེ་གསུངས། །དུས་འཁོར་མྱ་ངན་འདས་པའི་སྔ་ལོགས་ཀྱི། །༼རྩ་༡༠ན༽ནག་ཉར་དཔལ་ལྡན་འབྲས་སྤུངས་མཆོད་རྟེན་གྱི། །འོག་ཏུ་ཆོས་དབྱིངས་གསུང་དབང་སྟེང་མར་ནི། །དཔལ་ལྡན་རྒྱུ་སྐར་དཀྱིལ་འཁོར་ལེགས་སྤྲུལ་ནས། །ཟླ་བཟང་ལ་སོགས་སྐལ་ལྡན་འཁོར་ལ་གསུངས། །འབྲས་སྤུངས་ཁོ་ནར་རྒྱུད་སྡེ་མ་ལུས་པ། །བསྟན་པར་བཞེད་དང་ཀུན་རྫོབ་དོན་དམ་གྱི། །ཐ་དད་གནས་སུ་འཁོར་ལོའི་མགོན་པོའི་སྐུར། །བཞེངས་ཏེ་སྟོན་འཁོར་དབྱེར་མེད་བདེ་ཆེན་དང༌། །ནཱ་དའི་དབྱངས་ཀྱིས་དུས་ཀུན་བསྒྲགས་པའོ། །ལུང་གི་ཆོས་འཁོར་བྱེ་བྲག་ཏུ་དབྱེ་བའི་སྐབས་སོ།། །།

༣ བཀའ་ཡི་བསྡུ་བ་རྣམས་བཤད་པའི་སྐབས། སྟོན་པ་འདས་པའི་ཕྱི་ལོར་ལྷ་རྣམས་ཀྱིས། །འཕྱ་བ་སེལ་དང་བསྟན་པ་ཡུན་གནས་ཕྱིར། །ནྱ་གྲོ་དྷ་ཡི་ཕུག་ཏུ་དགྲ་བཅོམ་པ། །ལྔ་བརྒྱ་འདུས་ཏེ་ཀུན་དགའ་ཉེ་བར་འཁོར། །འོད་སྲུང་གསུམ་གྱིས་མདོ་འདུལ་མངོན་པ་བསྡུས། །དེ་ཡང་ཕུང་པོ་རྟེན་འབྲེལ་བྱང་ཕྱོགས་ལུང༌། །རིང་པོ་བར་མ་གཅིག་ལས་འཕྲོས་སོགས་བཞག །འདུལ་དང་མངོན་པ་དག་ཀྱང་དེ་བཞིན་ནོ། །བསྟན་པའི་གནས་ཚད་ལོ་གྲངས་སྟོང་དུ་བཤད། །ཐུན་མིན་ཐེག་པ་ཆེ་རྣམས་མ་ག་དྷཱའི། །ལྷོ་ཕྱོགས་དྲི་མེད་འབྱུང་བ་ཞེས་བྱའི་རིར། །བྱང་སེམས་འབུམ་ཕྲག་བཅུ་འདུས་རྡོ་རྗེ་འཛིན། །བྱམས་དང་འཇམ་དཔལ་མདོ་འདུལ་མངོན་པ་བསྡུས། །ལུགས་འདིར་བསྟན་པའི་གནས་ཚད་མང་ན་ཡང༌། །ཡོངས་གྲགས་ལྔ་བརྒྱ་ཕྲག་བཅུ་ད་ལྟ་ནི། །ལུང་གི་ལེའུ་ཡིན་གསུངས་ཀློང་ཆེན་སོགས། །སྒྲུབ་དུས་གསུམ་ལས་ཤེས་རབ་སྐབས་སུ་བཞེད། །བྱ་སྤྱོད་རྣལ་འབྱོར་རྒྱུད་རྣམས་སུམ་རྩེན་བྱང༌། །ལྕང་ལོ་ཅན་དུ་ཕྱག་ན་རྡོ་རྗེས་བསྡུས། །བླ་མེད་ཞུ་བ་པོ་དང་གཏད་པ་དེས། །བསྡུས་ཤིང་སྟོན་པ་པོས་ཀྱང་སྡུད་སོགས་ལས། །བྱེ་བྲག་མ་རྒྱུད་རྡོ་རྗེ་མཁའ་འགྲོ་རྣམས། །དྲི་བ་དྲིས་ལན་ཚུལ་གྱིས་གཏན་ལ་ཕབ། །༼རྩ་༡༡བ༽བརྟག་པ་གཉིས་པ་རྡོ་རྗེ་སྙིང་པོས་ཏེ། །དུས་འཁོར་རྩ་རྒྱུད་ཟླ་བ་བཟང་པོ་དང༌། །བསྡུས་རྒྱུད་འཇམ་དཔལ་གྲགས་པས་སྙིང་པོར་དྲིལ། །ཀུན་ཀྱང་གསང་བདག་རྣམ་པར་རོལ་པའི་ཕྱིར། །སྡུད་པོ་གཅིག་ཅིང་གསང་ཆེན་བསྟན་པ་ནི། །ཡུན་རིང་ཁྱད་པར་མ་རྒྱུད་ནུབ་པ་མེད། །སྟོན་པ་གཤེགས་ནས་བརྒྱ་དང་བཅུ་ལོན་ཚེ། །རུང་བ་མིན་པའི་གཞི་བཅུ་སུན་དབྱུང་ཕྱིར། །གྲགས་པ་ལ་སོགས་དགྲ་བཅོམ་བདུན་བརྒྱ་ནི། །ཀུསྨ་པུ་རིའི་གཙུག་ལག་ཁང་དུ་འདུས། །བདུན་བརྒྱས་ཡང་དག་བརྗོད་པ་ཞེས་བྱ་བ། །ཆ་ཤས་བསྡུ་བ་མཛད་ཅིང་དེ་ཡི་རྗེས། །དགེ་སློང་མཧཱ་དེ་བ་སློབ་མར་བཅས། །གཞི་ལྔ་བསྒྲགས་པས་རྩ་བའི་སྡེ་བཞི་དང༌། །དེ་ལས་གྱེས་པ་བཅོ་བརྒྱད་ཉིད་དུ་གྱུར། །རྩིབས་ལོགས་ལ་སོགས་དགྲ་བཅོམ་ལྔ་བརྒྱ་དང༌། །བཙུན་པ་བཞི་བརྒྱ་རྒྱལ་པོ་ཀ་ནིཥྐས། །སྤྱན་དྲངས་གྱེས་པ་བཀར་བསྒྲུབས་སྡེ་སྣོད་གསུམ། །ཡི་གེར་བཀོད་དེ་བཀའ་བསྡུ་གསུམ་པ་མཛད། །བཀའ་ཡི་བསྡུ་བ་རྣམས་བཤད་པའི་སྐབས་སོ།། །།

༤ སྔ་འགྱུར་རྙིང་མའི་བབ་ལུགས་བཤད་པའི་སྐབས། སྔ་འགྱུར་རྙིང་མའི་ལུགས་སུ་གསང་ཆེན་གྱི། །བསྟན་པའི་བབ་ལུགས་ཆེན་པོ་རྣམ་པ་གསུམ། །རང་སྣང་རྣམ་དག་འོག་མིན་ཆོས་དབྱིངས་སུ། །ཀུན་དུ་བཟང་པོས་ཡེ་ཤེས་རྒྱ་མཚོ་ལ། །འོད་གསལ་འདུས་མ་བྱས་པའི་དགོངས་པ་ནི། །བསམ་མི་ཁྱབ་དུས་རང་བཞིན་སྣང་བར་མཛད། །སྣང་ཆར་སྟུག་པོ་བཀོད་པར་མཚན་རྫོགས་སྐུས། །རང་སྣང་འཁོར་ལ་དུས་བཞི་མཉམ་ཉིད་དང༌། །རྫོགས་པ་ཆེན་པོ་མིང་ཚིག་རང་མཚན་ལས། །འདས་པའི་གསུང་གིས་རྒྱུན་མི་འཆད་དུ་སྤྲོ། །ཐུགས་རྗེའི་གཞན་སྣང་རིགས་ལྔའི་ཁང་བརྩེགས་སུ། །སྟོན་པ་རྣམ་ལྔས་ཟབ་དབང་གསུམ་ལ་སོགས། །དགོངས་པ་བརྡ་དང་འཆད་པའི་ཚུལ་དྲུག་གིས། །ཐབས་ཀྱི་ཐེག་པ་རྒྱལ་ཚབ་རྣམས་ལ་སྟོན། །དེ་ཚེ་མ་དག་ཞིང་དུ་བཅའ་གཞི་ཡི། །སྟོན་པ་དྲུག་གིས་ལམ་སྟེགས་༼རྩ་༢ན༽ཆོས་སྒོ་སྤྲོ། །གཙང་མའི་གནས་སུ་སངས་རྒྱས་འབྱུང་བའི་སྔོན། །ཆོས་མཐུན་ལོངས་སྐུས་གྲུབ་པ་རིག་འཛིན་ལ། །ཕ་རོལ་ཕྱིན་དང་ཕྱི་རྒྱུད་སྡེ་གསུམ་གསུངས། །གཞན་སྣང་བརྡ་དང་ཚིག་ལས་བྱུང་བའི་རྒྱུད། །རྡོ་རྗེ་ཆོས་རབ་མི་ཡི་ཐོད་པ་ཅན། །ཌཱ་ཀི་པཱུརྞ་ཉེར་ཞི་སོགས་ཀྱིས་བསྡུས། །རིགས་གསུམ་མཁའ་འགྲོ་ཆོས་ཀྱི་སྤྱན་ཅན་ལ། །བསྟན་པའི་གཉེར་གཏད་མདོར་ན་སྐུ་གསུམ་གྱི། །སྟོན་པའི་གླེང་གཞི་རྒྱལ་བ་དགོངས་བརྒྱུད་དོ། །དུས་དྲུག་ཚེ་ན་རྩོལ་མེད་ཐེག་པ་ནི། །སེམས་ལྷག་ཅན་ལ་རྡོར་སེམས་དབང་བསྐུར་སྩལ། །ལྷ་ཡི་གནས་དར་དེ་ཉིད་མི་ཡུལ་དུ། །སྤྲུལ་པའི་སྐུར་བཞེངས་དགའ་རབ་རྡོ་རྗེ་ཡིས། །དབང་རྒྱུད་མཛོད་ཐོབ་བསྟན་པའི་བདག་པོར་གྱུར། །འོད་དུ་ཐིམ་ཚེ་འཇམ་དཔལ་བཤེས་གཉེན་སོགས། །རྒྱལ་ཚབ་རྣམས་ལ་འདས་རྗེས་རིམ་པར་བབས། །རིགས་གསུམ་མཁྱེན་བརྩེ་ནུས་པའི་མངའ་བདག་གིས། །ལྟ་བ་སྒྲུབ་པ་སྤྱོད་ཕྱོགས་གཙོ་བོར་བཤད། །ལྷ་ཀླུ་གནོད་སྦྱིན་ཚོམ་བུ་འབུམ་སྡེ་གྲོལ། །རྒྱལ་བ་འདས་ནས་ཉི་ཤུ་རྩ་བརྒྱད་ལོར། །མ་ལ་ཡ་རྩེར་རིགས་ཅན་དྲ་མ་ལྔས། །གདུང་ཚིག་ཉེར་གསུམ་བཏོན་ནས་གསང་བའི་བདག

།མངོན་སུམ་བྱོན་ནས་གསང་རྒྱུད་ཟློས་ཏེ་བསྟན། །དེ་དག་སྲིན་པོ་བློ་གྲོས་ཐབས་ལྡན་གྱིས། །ཡི་གེར་བཀོད་ནས་མཁའ་ལ་རྩལ་གྱིས་སྦས། །དེ་ནི་རིག་འཛིན་བརྡ་ཡི་བརྒྱུད་པའོ། །དེ་ཚེ་དེ་ཡི་བྱིན་རླབས་སྣང་བ་ལས། །རྒྱལ་པོ་ཛཿལ་རྨིས་ལྟས་བདུན་ཤར་ཏེ། །ཕྱག་རྡོར་སྐུ་དང་ཏནྟྲ་སྡེ་བཅོ་བརྒྱད། །ཡང་ཐོག་བབས་ཤིང་རིམ་པར་དོན་རྟོགས་ནས། །ཀུ་ཀུ་རཱ་ཛ་སོགས་ལ་བརྒྱུད་དེ་དར། །དེ་དང་དུས་མཚུངས་ཕྱི་རྒྱུད་སྡེ་གསུམ་ནི། །ཝཱ་ར་ཎཱ་སི་བྱ་རྐང་མེ་རི་འབར། །ཨ་ནུ་སིངྒ་གླིང་གི་ནགས་ཚལ་དུ། །གླེགས་བམ་དངོས་སུ་བབས་ཤིང་ཨ་ཏི་ཡང༌། །དྷ་ན་ཀོ་ཤར་དགའ་རབ་རྡོ་རྗེ་ལ། །རྡོ་རྗེ་སེམས་༼རྩ་༡༢བ༽པས་གསུངས་ཏེ་ཡི་གེར་བཀོད། །གཞན་དང་གཞན་ནས་འབྱུང་བ་ཆེས་མང་ངོ༌། །དེ་དག་གང་ཟག་སྙན་ཁུང་བརྒྱུད་པ་སྟེ། །རྟོག་འདུལ་དབང་གིས་ཐེག་པ་ཇི་སྙེད་པ། །རང་བཞིན་རྫོགས་པ་ཆེ་ལས་འཕྲོས་པའོ། །སྒྲུབ་སྡེ་ཞི་ཁྲོས་གསུངས་ཤིང་གསང་བདག་བསྡུས། །མཁའ་འགྲོར་གཉེར་གཏད་མཆོད་རྟེན་བུམ་པར་སྦས། །སློབ་དཔོན་བརྒྱད་ཀྱིས་དགུང་བདུན་དགོངས་པའི་ཚེ། །ལས་ཀྱི་དབང་མོས་སྒྲོམ་བུ་སོ་སོར་གཏད། །ཀུན་འདུས་བཀའ་བབས་སློབ་དཔོན་ཆེན་པོའོ། །སྔ་འགྱུར་རྙིང་མའི་བབ་ལུགས་བཤད་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་བསྟན་པ་དམ་པའི་ཆོས་ཀྱི་རིམ་པར་ཕྱེ་བ་སྟེ་གནས་གསུམ་པའོ།། །། བཞི་པ། རྒྱལ་བསྟན་འཛམ་བུའི་གླིང་དུ་ཇི་ལྟར་དར་བའི་རིམ་པ་ཕྱེ་བ། ༡ བསྟན་པ་འཕགས་པའི་ཡུལ་དུ་ཇི་ལྟར་དར་བའི་སྐབས། བསྟན་པ་འཛམ་གླིང་འདི་རུ་དར་བའི་ཚུལ། །འཕགས་པའི་ཡུལ་དུ་ཉན་ཐོས་ཐེག་པ་ཆེ། །ཕལ་ཆེར་སྤྱོད་སྐབས་གཉིས་བྱུང་རྒྱལ་བའི་ཚབ། །འོད་སྲུང་ཀུན་དགའ་བོ་དང་ཤ་ནའི་གོས། །ཉེར་སྦས་དྷཱི་ཏི་ཀ་དང་ནག་པོའི་ཞབས། །ལེགས་མཐོང་ཉི་མ་གུང་བསྣན་གཏད་རབས་བརྒྱད། །དགེ་སློང་སེང་གེའི་བར་དུ་བྱུང་བའང་བཤད། །བསྟན་བཅོས་ཐོག་མ་བྱེ་བྲག་བཤད་མཛོད་དར། །འབྲས་བུ་བཞི་ཐོབ་ས་ཡི་རྡུལ་ལྟར་མང༌། །བཙུན་པ་ཆེན་པོ་བཞི་སོགས་དགེ་སློང་ནི། །འབུམ་ཕྲག་དུ་མས་སྡེ་འཛིན་ཉན་ཐོས་སོ། །དེ་ནས་བཙུན་པ་ཨ་བི་ཏརྐ་སོགས། །ས་བཅུའི་དབང་ཕྱུག་རྣམས་ལས་ཆོས་གསན་ཅིང༌། །ཆོས་རྒྱུན་ཏིང་འཛིན་ཐོབ་པ་དུ་མ་བྱུང༌། །ཐེག་ཆེན་ཕལ་ཆེར་མི་ཡི་ཡུལ་དུ་ཕེབས། །ནཱ་ལནྡ་རུ་ཐོ་བཙུན་གཙུག་ལག་བཞེངས། །དགའ་བོ་སོགས་ཀྱིས་བསྟན་བཅོས་མང་དུ་བརྩམས། །དེ་དག་རྣམ་རིག་སྨྲ་བ་ཡིན་པར་གྲགས། །གྲུབ་པའི་སྤྱི་མེས་སྒྲ་གཅན་འཛིན་ཞབས་ཀྱིས། །ཐེག་མཆོག་དབུ་མའི་ཚུལ་ལུགས་ཐོག་མར་གསལ། །དེ་ནས་སངས་རྒྱས་༼རྩ་༣ན༽གཉིས་པ་འཕགས་པ་ཀླུས། །ཤེར་ཕྱིན་འབུམ་པ་སྤྱན་དྲངས་ཚོགས་གསུམ་གྱིས། །འཁོར་ལོ་གསུམ་གྱི་དགོངས་པ་འགྲེལ་བར་མཛད། །དངོས་སྨྲའི་རྩོད་བཟློག་ཐེག་ཆེན་བཀའ་རུ་བསྒྲུབས། །འཕགས་པ་ལྷ་སོགས་རིམ་བྱོན་བསྟན་སྤེལ་བསྐྱངས། །ས་གསུམ་ལ་གནས་འཕགས་པ་ཐོགས་མེད་ཀྱིས། །བྱམས་པའི་ཞལ་ནས་ཆོས་ལྔ་དངོས་སུ་གསན། །ས་སྡེ་ལྔ་དང་སྤྱི་སྡོམ་གཉིས་སོགས་མཛད། །དབྱིག་གཉེན་སོགས་ཀྱིས་བསྟན་པ་རྒྱ་ཆེར་སྤེལ། །རིག་པའི་དབང་ཕྱུག་ཕྱོགས་གླང་ཆོས་གྲགས་ཀྱིས། །ཚད་མའི་ལམ་བསལ་རྒོལ་ངན་རྩོད་པས་བཅོམ། །མདོར་ན་འཛམ་གླིང་རྒྱན་དྲུག་ཆེན་པོ་བཞི། །རྨད་བྱུང་གཉིས་སོགས་རྒྱལ་བའི་ལུང་བསྟན་བཞིན། །བསྟན་པ་བསྐྱངས་པའི་རྣམ་ཐར་དཔག་པར་དཀའ། །བྱ་སྤྱོད་རྒྱུད་རྣམས་ཐེག་ཆེན་དར་ནས་སྤྱོད། །སྔགས་གྲུབ་རིག་འཛིན་སྟོང་ཕྲག་བརྒྱ་རྩ་བྱོན། །ས་ར་ཧ་ཡིས་སངས་རྒྱས་ཐོད་པ་སོགས། །རྒྱུད་སྡེ་རྒྱ་མཚོ་ཨོ་རྒྱན་ཡུལ་ནས་དྲངས། །དེ་ཡང་ཨིནྡྲ་འཁོར་བཅས་གྲུབ་པའི་རྒྱུས། །ཡུལ་དེ་རྡོ་རྗེ་ཐེག་པའི་འབྱུང་ཁུངས་སོ། །འཕགས་པ་ཡབ་སྲས་འདུས་པ་ཆེས་གསལ་མཛད། །ལཱུ་དྲིལ་ནག་གསུམ་བདེ་མཆོག་སྲོལ་འབྱེད་དེ། །བི་རཱུ་པཱཀྵ་མཚོ་སྐྱེས་ལ་ལི་ཏས། །གཤེད་དམར་དགྱེས་རྡོར་རྟོག་པ་བདུན་སོགས་བླངས། །མཉམ་སྦྱོར་ལ་སོགས་ཟ་ཧོར་ཡུལ་དུ་བྱོན། །གཞན་ཡང་རྟ་མཆོག་ཌོམྦྷི་ལཱ་བ་པ། །ཀུ་ཀུ་རཱི་པ་ཟབ་རྡོར་ཏེ་ལོ་པ། །ཞི་སྦས་ཞབས་སོགས་རྩོད་པའི་ཐ་མའི་བར། །གྲུབ་པའི་དབང་ཕྱུག་གྲངས་མེད་བྱོན་རྣམས་ཀྱིས། །རྡོ་རྗེ་ཐེག་པའི་བསྟན་པ་ཉི་ལྟར་གསལ། །རྒྱལ་རིགས་རབ་གསལ་ཟླ་བས་རྣལ་འབྱོར་རྒྱུད། །བཤད་ཅིང་རྗེས་འབྲང་མཁས་པ་གསུམ་སོགས་ཀྱིས། །ཡོ་གའི་རྒྱུད་ཀྱི་རིང་སྲོལ་རྒྱ་ཆེར་ཕྱེས། །ཙི་ལུ་པ་དང་དུས་ཞབས་ཆེ་ཆུང་གིས། །དུས་འཁོར་རྒྱུད་བླངས་སེམས་འགྲེལ་དར་བར་མཛད། །ཕྱིས་༼རྩ་༡༣བ༽སུ་དྷརྨ་པཱ་ལས་བཞེངས་པ་ཡི། །རྣམ་གནོད་ཚུལ་གྱིས་བསྔགས་པའི་གཙུག་ལག་ཏུ། །ཡེ་ཤེས་ཞབས་སོགས་སྔགས་ཀྱི་སློབ་དཔོན་དང༌། །མཁས་པ་སྒོ་དྲུག་ཇོ་བོ་འཇིགས་མེད་འབྱུང༌། །ཤཱཀྱ་ཤྲཱི་སོགས་ཀྱིས་བསྟན་པ་བསྐྱངས། །ཤར་ཕྱོགས་ཀོ་ཀི་ལྷོ་ཕྱོགས་འབིགས་བྱེད་ཁོངས། །སྔགས་དང་ཤར་ལྷོ་ལྷོ་ནུབ་ཡུལ་ཕྲན་འགར། །རྒྱལ་བསྟན་དུས་ཕྱིས་བར་དུ་གནས་པ་ཡིན། །འབྱུང་འགྱུར་གནས་བརྟན་བཅུ་དྲུག་འཕགས་པ་སོགས། །བྱོན་ནས་རྒྱལ་བསྟན་ཡུན་རིང་སྤེལ་བར་བཞེད། །བསྟན་པ་འཕགས་པའི་ཡུལ་དུ་ཇི་ལྟར་དར་བའི་སྐབས་སོ།། །།

༢ གངས་ཅན་ལྗོངས་སུ་བསྟན་རྩ་འདུལ་བ་དང་བཤད་རྒྱུན་གྱི་བྱུང་བ་བརྗོད་པའི་སྐབས། བོད་ཡུལ་ཆོས་རྒྱལ་ལིཙྪ་བཱི་ཡི་རིགས། །ཐོ་རིའི་དུས་སུ་དམ་ཆོས་དབུ་བརྙེས་ཤིང༌། །སྤྱན་རས་གཟིགས་དབང་སྲོང་བཙན་སྒམ་པོ་ཡིས། །གཙུག་ལག་ཁང་བཞེངས་དམ་ཆོས་སྲོལ་ཆེན་གཏོད། །ཐོན་མིས་ཡི་གེའི་གཟུགས་དང་བརྡ་སྤྲོད་བརྩམས། །གངས་ལྗོངས་སྨྲ་བའི་སྒོ་ཆེན་ཐོག་མར་ཕྱེས། །འཇམ་དབྱངས་རྣམ་འཕྲུལ་མངའ་བདག་ཁྲི་ལྡེ་ཡིས། །མཁན་སློབ་སྤྱན་དྲངས་དཔལ་གྱི་བསམ་ཡས་བཞེངས། །དམ་ཆོས་ཀུན་བསྒྱུར་བཤད་སྒྲུབ་སྡེ་ཆེན་བཙུགས། །ལྷ་སྲས་མཆེད་དང་ཁྱད་པར་ཁྲི་རལ་གྱིས། །བསྟན་པ་བླར་སྤེལ་གསར་བཅད་ཞུས་ཆེན་མཛད། །རྒྱལ་བསྟན་གཞི་མ་དམ་ཆོས་འདུལ་བ་ནི། །བསྟན་པའི་མངའ་བདག་མཁན་ཆེན་ཞི་བ་འཚོས། །སད་མི་མི་བདུན་ཐོག་མར་རབ་ཏུ་བྱུང༌། །སྐྱེས་མཆོག་ལོ་ཙཱ་བཙུན་པ་བགྲང་ཡས་བྱོན། །དར་མས་བསྣུབས་རྗེས་སྨར་གཡོ་གཙང་གསུམ་བརྒྱུད། །བླ་ཆེན་མཁན་བུ་དབུས་གཙང་མི་བཅུ་ཡིས། །བསྟན་པ་གསོས་ཤིང་གནས་གཞི་རྒྱ་ཆེར་བཏིང༌། །པཎ་ཆེན་སློབ་མ་དཔལ་མཚན་རྣམ་གཉིས་ཀྱི། །སྡོམ་པའི་རྒྱུན་བཅས་ད་ལྟའི་བར་དུ་དར། །པཱ་ལའི་བརྒྱུད་པ་སྟོད་འདུལ་གྲགས་པའང་བྱུང༌། །ལུང་རྟོགས་འཛིན་བྱེད་བཤད་དང་སྒྲུབ་པ་སྟེ། །འདུལ་བའི་བཤད་རྒྱུན་ལྷོ་ཕྱོགས་འཕགས་ཡུལ་དུ། །༼རྩ་༡༣བན༽ཡོད་སྨྲའི་དགོངས་འགྲེལ་ཡོན་ཤཱཀ་རྣམ་པ་གཉིས། །བཤེས་གཉེན་དྲུག་ལ་སོགས་པས་རྒྱ་ཆེར་སྤེལ། །ལྗོངས་འདིར་དཱ་ན་ཛི་ན་ཅོག་རོའི་བརྒྱུད། །གཟུས་ལ་སྟོད་འདུལ་རྒྱུན་འདྲེས་བུ་བཞི་ལས། །རིམ་མཆེད་མཚོ་སྣ་རྒྱ་དང་བྱ་འདུལ་སོགས། །ཁྱད་འཕགས་མང་བྱོན་ཀུན་མཁྱེན་བུ་སྟོན་ལ། །བཀའ་བབ་ཐུབ་དབང་གཉིས་པའི་ཕྲིན་ལས་མཛད། །ཐོགས་མེད་མཆེད་མཛད་མངོན་པ་གོང་འོག་གཉིས། །བློ་བརྟན་གང་སྤེལ་དབྱིག་བཤེས་སོགས་ཀྱིས་སྤེལ། །ཛི་ན་སྐ་ཅོག་དག་གིས་བསྒྱུར་ཅིང་བཤད། །དབས་དང་གྲུམ་ལ་བརྟེན་ནས་ཡས་སུ་དར། །པཎ་ཆེན་སྨྲྀ་ཏིས་ཤེས་རབ་གྲགས་སོགས་ལ། །མཛོད་ཀྱི་བཤད་རྒྱུན་རོག་འབན་ཐོ་ཡིས་བཟུང༌། །ཤཱཀ་ཤྲཱིས་ས་པཎ་ལ་གསུངས་ཉེ་བརྒྱུད་བཅས། །ཁྱད་འཕགས་སྨྲ་བའི་ལྗགས་རིང་གཡོ་བར་མཛད། །ཤེར་ཕྱིན་སྦས་དོན་མངོན་རྟོགས་རྒྱལ་ཚབ་ཆེས། །ལེགས་བཀྲལ་ཐོགས་མེད་མཆེད་ཀྱིས་སྣང་བར་མཛད། །འཕགས་སེང་གཉིས་ཀྱིས་རང་སྟོང་ཚུལ་དུ་བཀྲལ། །བཤད་སྲོལ་བཟང་བས་ཕྲིན་ལས་ཁྱད་དུ་འཕགས། །བོད་འདིར་རླངས་དང་བཻ་རོའི་བཀའ་དྲིན་ལས། །ཤེར་ཕྱིན་བཤད་པ་ཉམས་ལེན་རྒྱ་ཆེར་བྱུང༌། །རིན་ཆེན་བཟང་པོས་མངོན་རྒྱན་བཤད་སྲོལ་གཏོད། །ཇོ་བོ་རྗེས་ཀྱང་ཁུ་འབྲོམ་བྱ་ལ་བཤད། །ཁྱད་པར་རྔོག་ལོ་ཆེན་པོས་དར་རྒྱས་མཛད། །སྔ་ཕྱིའི་བཀའ་བབ་ཤེར་འབར་བྱང་སེང་ལས། །རིམ་བརྒྱུད་གཡག་རོང་ཡབ་སྲས་རྣམ་དཔྱོད་ཀྱིས། །བཤད་པའི་ཆུ་རྒྱུན་བཟང་པོ་མ་ཉམས་བབས། །གྲོ་ལུང་བཤད་སྲོལ་དཔལ་ལྡན་བྱ་བས་སྤེལ། །དངོས་བསྟན་སྟོང་ཉིད་སྟོན་པ་དབུ་མའི་ཚུལ། །འཕགས་པའི་དགོངས་པ་འགྲེལ་བྱེད་རྣམ་གཉིས་ལས། །ཐལ་རང་སྲོལ་གྱེས་ཟླ་གྲགས་ཞི་བ་ལྷ། །ཤར་གསུམ་ལ་སོགས་ལུགས་གཉིས་རྗེས་འབྲང་༼རྩ་༡༤བ༽མང༌། །འཕགས་གཞུང་ཅོག་རོ་རྔོག་ལོ་དག་གིས་སྤེལ། །ཕྱ་པ་སེང་ཆེན་བརྒྱད་དང་རོང་སྟོན་སོགས། །རང་རྒྱུད་སྲོལ་བཟུང་པ་ཚབ་བུ་བཞི་བཅས། །དཔལ་ལྡན་ཟླ་བའི་གཞུང་གི་ལམ་སྲོལ་ཕྱེས། །གངས་ཅན་ཐལ་འགྱུར་སྨྲ་རྣམས་དེ་ལས་གྱེས། །འཁོར་ལོ་ཐ་མ་བྱམས་པ་ཀླུ་སྒྲུབ་ཀྱིས། །ཆོས་བཞི་བསྟོད་ཚོགས་ཀྱིས་བཀྲལ་ཐོགས་མེད་མཆེད། །ཙནྡྲ་གོ་མཱི་སོགས་ཀྱིས་འཆད་ཅིང་སྤེལ། །སཛྫ་ན་ལས་རྔོག་དང་བཙན་གྱིས་ཞུས། །བཤད་སྒྲུབ་བཀའ་བབས་དབུ་སེམས་གཉིས་སུའང་བཞེད། །གཙང་ནག་རང་བྱུང་ཀུན་མཁྱེན་ཡབ་སྲས་སོགས། །ཕྱིར་མི་ལྡོག་པ་སེང་གེའི་སྒྲ་ཆེན་བསྒྲགས། །དཔལ་ལྡན་ཆོས་སྐྱོང་ཞབས་ཀྱིས་རིག་པའི་ཚོགས། །འཁོར་ལོ་ཐ་མའི་དགོངས་པར་བཀྲལ་ཞེས་གྲགས། །བྱ་སྤྱོད་བྱང་ཆུབ་མཆོག་དང་སངས་རྒྱས་གསང༌། །ཕྱི་མའི་བཤད་རྒྱུན་མཉྫུ་ཤྲཱིས་སྤེལ། །རྣལ་འབྱོར་རྒྱུད་ལ་མཁས་པ་རྣམ་གསུམ་སྲོལ། །ཐོག་མར་ལོ་ཆེན་སྲས་བཞི་ཇོ་བོས་སྤེལ། །བར་དུ་རྩ་སྣུར་འཛིམ་སོགས་ཆུ་བྲན་བརྒྱ། །ཐ་མ་བུ་སྟོན་མཁས་པའི་རྒྱ་མཚོར་འཁྱིལ། །ཡོ་གའི་བསྟན་པ་རྨང་ནས་གསོ་བར་མཛད། །འདུས་པ་ལུགས་སྲོལ་ཉི་ཤུ་རྩ་བཞིར་གྲགས། །བོད་དུ་བཀའ་སྲོལ་དྲུག་ཙམ་བྱུང་བ་ལས། །གཙོ་བོ་འཕགས་དང་ཡེ་ཤེས་ཞབས་ལུགས་གཉིས། །སྔ་མ་མར་འགོས་ཇོ་བོ་ཆགས་པཎ་ཆེན། །ཕྱི་མ་རིན་བཟང་གཉན་རྭ་གཉོས་ཀྱི་ལུགས། །མཆོག་གྱུར་མར་འགོས་སྒྲུབ་བཤད་བཀའ་བབས་ཤིང༌། །མར་པའི་བཤད་རྒྱུན་མཚུར་ལས་བྱུང་བ་དང༌། །འགོས་ལུགས་ཀ་གདུང་དྲལ་ཕྱམ་ལ་སོགས་རྒྱུན། །ཀུན་མཁྱེན་གཉིས་པ་རིན་ཆེན་གྲུབ་ལ་བབས། །གཤིན་རྗེའི་གཤེད་ལ་དུས་ཀྱི་རིམ་པ་ལྔ། །འདོད་པའི་དངོས་གྲུབ་སྤྱོད་པ་སྣ་ཚོགས་དང༌། །གནོད་ལྡན་ངེས་སྤྱོད་ཆ་ཤས་ཅན་རྣམས་བྱུང༌། །ལ་ལི་ཏ་དང་ཡེ་ཤེས་དཔལ་འཛིན་༼རྩ་༥ན༽གསུམ། །དང་པོ་བར་དང་ཐ་མའི་བཀའ་བབས་ཤིང༌། །དཀྱིལ་འཁོར་ཆེན་པོའི་རྡོ་རྗེ་སློབ་དཔོན་ནོ། །ཁྱད་པར་གཤེད་སྐོར་ཀུན་འདུས་དཔལ་འཛིན་སོགས། །རིམ་བརྒྱུད་ལྗོངས་འདིར་སྔགས་རྒྱུད་ཐོག་མར་བྱུང༌། །ཕྱི་དར་ཅོག་གྲུ་ནག་ཚོ་རོང་ཟོམ་དཔྱལ། །རྭ་སྐྱོ་ཞང་གཉོས་རྣམས་ལས་འཇམ་དཔལ་དངོས། །རྭ་པའི་ལུགས་ཉིད་བཤད་སྒྲུབ་བླ་ན་འཕགས། །གཏི་མུག་རིགས་རྒྱུད་མཚན་བརྗོད་ལོ་ཆེན་འགྱུར། །བཤད་བཀའ་མན་ངག་སྔ་ཕྱིའི་ལུགས་སྲོལ་གནས། །བདེ་མཆོག་ལུགས་སྲོལ་ཉི་ཤུ་རྩ་དྲུག་ཙམ། །འཕགས་པའི་ཡུལ་དང་འདིར་ཡང་ཕལ་ཆེར་བྱུང༌། །གློག་སྐྱ་མལ་ལོ་དོ་པ་པུ་ཧྲང་པ། །རོང་གཡག་རྣམ་གཉིས་སྦལ་སྣའི་ལུགས་སོགས་ལས། །མར་དོ་ཁྱད་འཕགས་གཟེ་པ་སོགས་ཀྱིས་བསྐྱངས། །དགྱེས་རྡོར་མཚོ་སྐྱེས་ནག་པོ་མི་ཐུབ་ཟླ། །རིན་འབྱུང་ནཱ་རོ་མཻ་ཏྲི་སྙན་གྲགས་བཟང༌། །ཡོངས་རྫོགས་ལུགས་བདུན་འགྲེལ་བྱེད་བཅུ་གཉིས་གྲགས། །བི་རཱུའི་བརྒྱུད་འཛིན་འབྲོག་འགོས་གྱི་ཇོ་ལུགས། །ནཱ་རོའི་བརྒྱུད་སྲོལ་མར་སྟོན་དཔྱལ་དང་རམ། །ཁྱད་འཕགས་མར་འབྲོག་མེས་རྔོག་ས་སྐྱ་པས། །བསྟན་པའི་རྒྱལ་མཚན་སྲིད་མཐའི་བར་དུ་བསྒྲེངས། །མཱ་ཡཱ་གདན་བཞི་སངས་རྒྱས་ཐོད་པ་ཡང༌། །མར་ལོ་གྱི་ཇོའི་དྲིན་ལས་རིང་དུ་དར། །དུས་འཁོར་གྱི་ཇོ་ཙཱ་མི་རྭ་འབྲོ་གཉིས། །པཎ་ཆེན་ཆགས་དཔྱལ་རོང་ལུགས་མང་བྱོན་པའི། །སྒྲུབ་དང་བཤད་བཀའ་ཇོ་ཞལ་གཉིས་ལ་བབས། །རྒྱུད་བཤད་སྲོག་རྩ་བུ་སྟོན་ཆེན་པོས་མཐུད། །སྔ་འགྱུར་བཤད་སྲོལ་ད་ལྟའི་བར་གནས་པ། །རྡོར་སེམས་སྒྱུ་དྲ་ཏནྟྲ་རྩ་བའི་རྒྱུད། །རྒྱུད་ཀུན་སྤྱི་བོར་རྒྱལ་མཚན་ལྟ་བུར་འཕགས། །སྒེག་རྡོར་ཉི་སེང་སངས་རྒྱས་གསང་བས་བཀྲལ། །བི་མ་རྨ་གཉགས་རྣམས་ཀྱིས་བསྒྱུར་ཅིང་བཤད། །རོང་ཟོམ་ཀློང་ཆེན་རིག་རལ་སོགས་ཀྱིས་སྤེལ། །ཁྱད་འཕགས་ཟུར་༼རྩ་༡༥བ༽པའི་བཀའ་སྲོལ་ཉག་ཕྲ་བ། །སྨིན་གླིང་མཆེད་ཀྱི་བསྟན་པའི་མེ་རོ་གསོས། །ཕྱག་རྒྱ་ཆེན་པོའི་བཤད་སྲོལ་རྣམ་བརྒྱད་དང༌། །ཀུན་བྱེད་རྒྱལ་སོགས་རྒྱུད་དང་གཞུང་གདམས་ཀྱི། །བཤད་སྲོལ་གསར་རྙིང་ཕྲན་ཚེགས་སྨོས་མི་ལངས། །ཛྙཱ་ན་ཤྲིའ་སོགས་ལུང་མང་རབ་གྲགས་ཤིང༌། །བོད་དུ་རིག་རལ་གཞོན་ཚུལ་སོགས་ཀྱང་ངོ༌། །ཆོས་བློན་ཐོན་མི་བཻ་རོ་སྐ་ཅོག་ཞང༌། །གནུབས་ཆེན་རིན་བཟང་རྔོག་ལོ་ས་སྐྱ་པ། །བུ་སྟོན་བཤད་རྒྱུན་འདེགས་པའི་ཀ་ཆེན་བཅུ། །བྱང་ཕྱོགས་ལྗོངས་འདིར་ཐུབ་པའི་ཕྲིན་ལས་ཅན། །དེ་དག་བཀའ་དྲིན་ནམ་མཁས་གཞལ་དུ་མེད། །ཕྱིས་ནས་བཤད་བཀའ་གཙོ་བོར་ས་དགེ་གཉིས། །སྒྲུབ་བརྒྱུད་བཀའ་རྙིང་དག་ལ་བབ་ལྟར་སྣང༌། །རང་ལུགས་ཀུན་མཁྱེན་རང་བྱུང་རྒྱལ་བ་ནས། །ནང་བརྟག་རྒྱུད་བླའི་བཤད་བཀའ་གཙོ་བོར་མཛད། །གཞུང་ཆེན་བཀའ་བཞི་མི་བསྐྱོད་རྒྱལ་ལ་བབས། །སྲས་བཅས་ལེགས་བཤད་ཉི་འོད་བརྡལ་བའི་རྒྱུན། །དེང་སང་ན་ཡང་དོན་གྱི་མ་ཆད་བཞུགས། །འདུལ་བསྟན་རྒྱ་མཚོར་འཆད་རྩོམ་རླབས་ཕྲེང་ཅན། །འཇམ་དཔལ་དབྱངས་དངོས་སྙིང་པོའི་མཚན་གྱི་བསྐྱིལ། །ཐུབ་བསྟན་སྒྲོན་མེ་འཕགས་ཞབས་གཉིས་པའོ། །གངས་ཅན་ལྗོངས་སུ་བསྟན་རྩ་འདུལ་བ་དང་བཤད་རྒྱུན་གྱི་བྱུང་བ་བརྗོད་པའི་སྐབས་སོ།། །།

༣ སྒྲུབ་བརྒྱུད་ཤིང་རྟ་རྣམས་ཀྱི་བྱུང་བ་བརྗོད་པའི་སྐབས། བོད་ཡུལ་སྒྲུབ་བརྒྱུད་ཤིང་རྟ་ཆེན་པོ་བརྒྱད། །རྙིང་མ་བཀའ་གདམས་ལམ་འབྲས་བཀའ་བརྒྱུད་པ། །ཤངས་པ་ཞི་བྱེད་སྦྱོར་དྲུག་བསྙེན་སྒྲུབ་བོ། །སྔ་འགྱུར་གཞུང་ཤིང་མདོ་སྒྱུ་སེམས་གསུམ་སྟེ། །སྒྲུབ་སྡེ་ཟུར་རྒྱུན་གསང་སྐོར་སྲོག་གི་ཐིག །གངས་ཅན་བསྟན་པའི་ཤིང་རྟ་ཁྲི་སྲོང་རྗེའི། །ཐུགས་བསྐྱེད་གཞལ་དུ་མེད་པའི་བཀའ་དྲིན་ལས། །སངས་རྒྱས་གཉིས་པ་པདྨཱ་ཀ་ར་ཡིས། །ཐུན་མོང་སྣང་ངོར་ལྟ་ཕྲེང་ཙམ་ཞིག་གསུངས། །སྐལ་ལྡན་རྣམས་ལ་སྒྲུབ་པ་སྡེ་བརྒྱད་སོགས། །སྨིན་གྲོལ་གདམས་པ་བསམ་མི་ཁྱབ་པ་སྩལ། །༼རྩ་༦ན༽མ་འོངས་འགྲོ་ལ་དགོངས་ཏེ་གཏེར་མང་སྦས། །སྒོམ་གྲྭ་གསུམ་སོགས་གྲུབ་ཐོབ་བགྲང་ཡས་བྱུང༌། །དཔལ་སེང་ཐུགས་བཅུད་བཻ་རོས་དཀའ་བས་བཞེས། །རིམ་པ་ལྔ་དང་སྤང་སྟོན་ལས་མཆེད་དེ། །སེམས་ཀློང་གདམས་པས་ཀུན་བཟང་རྒྱལ་སྲིད་བསྐྲུན། །བི་མ་ཉང་གི་མན་ངག་འོད་སྐུའི་བཙས། །དེ་བསྟན་ཀློང་ཆེན་དགའ་རབ་གཉིས་པས་བརྡལ། །འདུས་པ་གཤེད་སྐོར་ལ་སོགས་གནུབས་ཆེན་པོས། །རྒྱ་བལ་བྲུ་ཤའི་སློབ་དཔོན་བཞི་ལས་བླངས། །སྒྱུ་འཕྲུལ་ཡང་ཕུར་གཙོ་བོར་གྱུར་པའི་བཀའ། །རྨ་གཉགས་གནུབས་གསུམ་ནམ་སྙིང་སོ་དང་ཉང༌། །འཁོན་སྟོན་ལྷར་གཟིགས་རླངས་དང་འོ་བྲན་རྒྱུས། །རོང་ཟུར་མྱོས་དཔྱལ་མཆིམས་སྐྱོ་གཡུང་ལ་སོགས། །བཟང་ལ་བར་མ་ཆད་པའི་གྲུབ་པས་བསྐྱངས། །མཆོག་གཉིས་གླིང་བརྒྱད་ནུས་ལྡན་རྣམས་ལ་སོགས། །དུས་མཐུན་རིམ་བྱོན་སློབ་མར་བཅས་པ་ཡིས། །དུས་མཐར་སྔགས་བསྟན་མི་ནུབ་རྒྱས་པར་མཛད། །ཇོ་བོས་ལྟ་སྤྱོད་གཙོར་བཏོན་གཞུང་གདམས་དང༌། །ཟུང་འབྲེལ་བྱང་ཆུབ་ལམ་གྱི་སྒྲོན་མ་བསྟན། །ནག་ཚོའི་བཀའ་བརྒྱུད་ལ་སོགས་མཐའ་ཡས་ཀྱང༌། །གཙོ་བོར་སྤྱན་རས་གཟིགས་དབང་འབྲོམ་གྱི་བརྒྱུད། །ལྷ་ཆོས་བདུན་ལྡན་བཀའ་གདམས་རིན་པོ་ཆེ། །སྐུ་མཆེད་གསུམ་སྲོལ་གཞུང་གདམས་མན་ངག་པ། །འཕགས་ཆེན་དུ་མས་བྱང་ཆུབ་ལམ་བཟང་སྤེལ། །ལུགས་དེ་གྲུབ་མཐའ་ཡོངས་ལ་ཁྱབ་མོད་ཀྱང༌། །ཕྱིས་དུས་འཇམ་དབྱངས་རྣམ་འཕྲུལ་ཙོང་ཁ་པས། །གཞུང་ལམ་གཙོར་བཏོན་བཀའ་གདམས་གསར་མར་གྲགས། །བི་རཱུ་མཚོ་སྐྱེས་ཞབས་སོགས་ལམ་སྐོར་དགུ། །བླ་ཆེན་འབྲོག་མིར་བཀའ་བབས་གདམས་པའི་བཅུད། །སྒོ་དྲུག་ཆོས་འབྲེལ་རྩ་བ་མེད་པ་དང༌། །ཉེ་བརྒྱུད་ལམ་སྦས་བརྡ་དོན་གསལ་རྣམས་ཀྱི། །གཙོ་བོ་གསུང་ངག་ལམ་དང་འབྲས་བུར་བཅས། །སྐུ་དང་ཐུགས་སྲས་སེ་ནས་འཕེལ་བ་༼རྩ་༡༦བ༽གསུམ། །ཕྱི་མར་ཐོབ་པ་རབ་འབྲིང་ཐ་གསུམ་ལས། །འབྲིང་པོ་ཞྭ་མར་ཕོ་མོ་བསྲེས་བརྒྱུད་གསུམ། །ཕོ་ལ་སློབ་སྲས་གཉིས་ཏེ་མོ་བརྒྱུད་གསུམ། །བསྲེས་བརྒྱུད་ཀོ་བྲག་ཆ་གན་ཇོ་ནང་དང༌། །ལ་སྟོད་དབང་རྒྱལ་ལུགས་བཞི་རབ་ཐོབ་པ། །ཞང་བརྒྱུད་ཁྱད་འཕགས་ས་སྐྱའི་སྔ་བུ་ནི། །ཕག་གྲུ་ལྕེ་སྒོམ་ཕྱི་བུ་ཉེ་རིང་གཉིས། །མང་ལམ་ཞིང་ཕུག་ལུགས་ཏེ་བཅོ་བརྒྱད་ལས། །ས་སྐྱ་ཞ་མའི་རྒྱུན་དར་ཁྱད་པར་དུ། །ས་ལུགས་ཚོགས་བཤད་དོར་རྫོང་གངས་དཀར་པ། །སློབ་བཤད་ཚར་ཆེན་ཡབ་སྲས་འཛིན་སྐྱོང་སྤེལ། །དགྱེས་རྡོར་བསྐྱེད་རྫོགས་དབྱར་གྱི་མཚོ་ལྟར་རྒྱས། །གྱི་ཇོའི་ལུགས་ཀྱང་ཀུན་སྤོང་ཆེན་པོར་འདྲེས། །བཀའ་བཞི་བརྒྱུད་འདུས་ནཱ་རོ་མེ་ཏྲི་ཡི། །རྒྱལ་ཚབ་མངའ་བདག་ལོ་ཙཱའི་བཤད་སྒྲུབ་བཀའ། །ཀ་ཆེན་བཞིར་བབས་ཁྱད་པར་མི་ལ་རྗེའི། །སྙན་བརྒྱུད་འཛིན་པ་ཉི་ཟླ་ལྟ་བུ་གཉིས། །གྲུབ་རྒྱལ་ཏེ་པུའི་ཐུགས་སྲས་རས་ཆུང་པའི། །གདམས་ཟབ་གངས་ཅན་གྲུབ་མཐའ་ཡོངས་ཀྱི་གསོས། །རྒྱལ་བས་ལུང་བསྟན་དགེ་སློང་འཚོ་བྱེད་སྲས། །འབའ་རོམ་ཕག་གྲུ་ཀཾ་ཚང་ཚལ་པ་སྟེ། །ཆེ་བཞི་རྩ་བའི་བརྒྱུད་འཛིན་བཅས་ཏེ་ལྔ། །ཕག་གྲུའི་སློབ་མ་འབྲི་སྟག་ཁྲོ་གླིང་གཉིས། །སྨྲ་ཡེལ་གཡམ་ཤུག་ཟུང་བཞི་ཡ་བརྒྱད་ལས། །གླིང་སྲས་འབྲུག་པར་སྟོད་སྨད་བར་དང་གསུམ། །དྲུག་པ་སེང་གེ་དུས་མཁྱེན་རྩ་བའི་བརྒྱུད། །ཟུར་མང་གནས་མདོ་གསུམ་སྟེ་ཕྱི་མ་ལས། །ཀར་རྙིང་བརྒྱུད་འཛིན་མདོ་སྨད་ཕལ་ཆེར་ཁྱབ། །ཁྱད་པར་སྒྲུབ་བསྟན་ནུབ་རིར་སོན་པའི་ཚེ། །དགྱེས་མཛད་ལོ་ཙཱ་བསམ་བཞིན་སྤྲུལ་པའི་སྐུ། །བསྟན་པའི་ཉིན་མོར་བྱེད་པའི་སྣང་བ་བརྡལ། །དྭགས་པོ་བཀའ་བརྒྱུད་གྲུབ་ཐོབ་ས་ཡི་རྡུལ། །རྒྱལ་བསྟན་ཇི་སྲིད་མི་འཆད་ཀུན་ལས་འཕགས། །ཡེ་ཤེས་ཌཱ་ཀི་པཎ་གྲུབ་བརྒྱ་ལྔ་བཅུའི། །ཐུགས་མཛོད་མཐར་ཐུག་ལྔ་ལྡན་ཁྱུང་པོས་བླངས། །བཤད་རྩོད་སྒྲུབ་པའི་ལམ་༼རྩ་༧ན༽གསུམ་ཕྱི་མའི་བཅུད། །གསེར་ཆོས་རྩ་བར་གྱུར་པའི་ཆོས་སྐོར་ལྔ། །སྔ་ཕྱི་བུ་དྲུག་བཤེས་གཉེན་ཁྲི་བཅོ་བརྒྱད། །སྨིན་ཅིང་གྲོལ་མཛད་ཆིག་བརྒྱུད་རྡོ་རྗེའི་རྒྱ། །རིན་ཆེན་བདུན་པ་ཆོས་རྗེ་སྟོན་པས་བཀྲོལ། །མཁས་གྲུབ་རྣམ་གསུམ་གནས་རྙིང་གདན་སློབ་བརྒྱུད། །ཐང་རྒྱལ་ནི་གུའི་བཀའ་བབས་སྔ་ཕྱི་གསུམ། །ཉེ་རིང་ཉེར་ལྔ་གྲུབ་པའི་དཔའ་བོས་གསན། །ཌཱ་ཀིས་རྗེས་བཟུང་ངོ་མཚར་ཉེ་བརྒྱུད་བཅས། །གསང་བདག་སྒྲོལ་མགོན་བཀའ་སྲོལ་ཁྱད་པར་ཅན། །སྲིད་མཐའི་བྱང་སེམས་འབའ་ཞིག་ཕྲེང་བར་བརྒྱུད། །མ་ནོར་མ་བསླད་ཌཱ་ཀི་རྡོ་རྗེ་ཚིག

།དུས་ཀྱི་མཐར་ཡང་གྲུབ་པའི་འབྲས་བུ་སྨིན། །མྱུར་མཛད་ཕྲིན་ལས་ལ་སོགས་མཐའ་ཡས་སོ། །གྲུབ་ཐོབ་ང་བཞི་མཁའ་སྤྱོད་སོ་དྲུག་གི །བཅུད་བརྙེས་དམ་པས་བོད་དུ་ལན་ལྔར་ཕེབ། །རྣམ་ཐར་ཚུལ་མཐུན་འགྲོ་མང་བསྒྲལ་མཛད་པའི། །དམ་ཆོས་སྡུག་བསྔལ་ཞི་བྱེད་ཅེས་བྱ་བ། །སྔ་ཕྱི་བར་གསུམ་བསྟན་ལས་དང་པོ་ནི། །ཁ་ཆེ་ཨང་ལོ་བར་པ་རྨ་སོ་ཀཾ །བརྒྱུད་ཕྲན་ལུགས་གསུམ་ཐོར་བུ་སྣ་ཚོགས་བཅས། །ཕྱི་མ་སྒོ་བའི་རྣལ་འབྱོར་བཞི་ལ་སོགས། །སྨིན་གྲོལ་གདམས་སྲོལ་ནམ་མཁའི་སྐར་མ་ཙམ། །བར་པ་ངེས་དོན་ཐ་མ་སྔགས་དང་མཐུན། །ཁྱད་འཕགས་ཉིད་དང་དགོངས་མཉམ་ཀུན་དགའི་ལུགས། །ལོ་ཆེན་ཆོས་དཔལ་དྲིན་གྱིས་བྲེང་ཙམ་གནས། །ཡན་ལག་དམ་ཆོས་བདུད་ཀྱི་གཅོད་ཡུལ་ནི། །དམ་པས་སྐྱོ་དང་སྨ་ར་སེར་པོ་ལ། །གདམས་ངག་བྲུལ་ཚོ་དྲུག་གནང་ཕོ་གཅོད་དང༌། །ཤེར་ཕྱིན་དགོངས་དོན་མ་གཅིག་རྟོགས་པའི་ཆོས། །མོ་གཅོད་ཉིད་དེ་ཕ་མ་གཉིས་མེད་དང༌། །མཁའ་འགྲོ་ཉམས་ཀྱི་བཀའ་བབས་བུ་བཅུ་དྲུག །སྲས་མོའི་རིང་བརྒྱུད་རྒྱལ་ཐང་ཉེ་བརྒྱུད་ལུགས། །ཀུན་སྤངས་བརྩོན་སེང་ལ་འདུས་གཏེར་གཅོད་སོགས། །ཕྲིན་ལས་ངོ་མཚར་རྒྱ་ཆེ་རྒྱུན་ཆགས་སོ། །རྩ་རྒྱུད་རྒྱས་པ་རྣམས་ཀྱིས་བསྟན་པའི་བཅུད། །རྡོ་རྗེའི་རྣལ་འབྱོར་རྫོགས་རིམ་ཀུན་གྱི་རྩེ། །ཆོས་རྒྱལ་རིགས་ལྡན་ཞལ་ལས་ལེགས་འོངས་པ། །དུས་ཞབས་ཆེ་ཆུང་ཤ་བ་རི་པ་དང༌། །དཔེ་མེད་འཚོ་དང་ཉི་མ་དཔལ་ཡེ་ཤེས། །ནཱ་རོ་ཁ་ཆེ་ཞི་སྦས་ལུགས་སོགས་ལས། །བོད་དུ་སྔོན་བྱོན་བཞི་དང་བར་བྱོན་ལྔ། །ཕྱིས་བྱོན་གཉིས་སུ་གྲགས་ཆེ་གྱི་ཇོ་རྨ། །ཁྲོམ་ལོ་ཇོ་བོ་འབྲོ་རྭ་ཙ་མི་དང༌། །རས་ཆུང་རྒྭ་ལོ་གསུམ་དང་ཁ་ཆེ་གཉིས། །བི་བྷུ་ཏི་གཉིས་ཆག་ལོ་མན་ལུང་སྟེ། །ལུགས་སྲོལ་བཅུ་བདུན་ཀུན་སྤངས་ཆེན་པོར་འདུ། །གཞན་ཡང་ཀོ་བྲག་རོང་པ་བོ་དོང་པ། །ལ་སྟོད་སྲོན་ལུགས་ཆེ་ཕྲ་དུ་མ་བྱུང༌། །ཁྱད་པར་བརྟོན་པ་བཞི་ལྡན་ཀུན་མཁྱེན་རྗེ། །རྩོད་དུས་རྡོ་རྗེ་འཆང་དངོས་སྒྲོལ་བའི་མགོན། །རིགས་ལྡན་གཉིས་པའི་བཀའ་བརྒྱུད་ཕུལ་དུ་བྱུང༌། །གཞི་ལམ་འབྲས་བུར་མི་ཕྱེད་རྡོ་རྗེ་གསུམ། །བསྙེན་སྒྲུབ་སྒྲུབ་ཆེན་ཡན་ལག་རྣལ་འབྱོར་མས། །རིན་ཆེན་དཔལ་ལ་ཐུགས་ཀྱི་ཟུང་སྩལ་བ། །མཁར་ཆུ་བ་དང་ཟླ་སེང་སྤུ་ཏྲ་བ། །ཟུར་ཕུག་སྙེ་མདོ་སྐུ་མཆེད་སྲོལ་མང་ལས། །རྒྱལ་བ་གཉིས་པ་རང་བྱུང་ཆོས་རྗེ་ཡིས། །རྡོ་རྗེའི་ཚིག་བཀྲོལ་གདམས་པའི་ལམ་བཟང་གསལ། །མི་ཏྲ་དམར་པོ་ཁ་རག་སྐོར་གསུམ་སོགས། །ཚད་ལྡན་ཕྲན་ཚེགས་བྱུང་བ་མཐའ་ཡས་སོ། །སྒྲུབ་བརྒྱུད་ཤིང་རྟ་རྣམས་ཀྱི་བྱུང་བ་བརྗོད་པའི་སྐབས་སོ།། །།

༤ རིག་གནས་ཞར་བྱུང་དང་བཅས་པའི་བྱུང་བ་བརྗོད་པའི་སྐབས། རིག་པའི་གནས་ཀྱི་ཐོག་མར་སྒྲ་རིག་གི །བསྟན་བཅོས་དབང་པོས་བྱས་པ་ཕུར་བུས་བསླབས། །མཁས་པའི་ང་རྒྱལ་གཅག་ཕྱིར་དུས་གཉན་སྲུང༌། །སྒྲ་བྱེད་ལུང་བསྟན་བྲམ་ཟེ་པཱ་ཎི་ནིར། །འཇིག་རྟེན་དབང་པོས་བྱིན་རླབས་ཕྱི་མོའི་གཞུང༌། །ལྷག་མ་ཅན་དང་མཆོག་སྲེད་དག་གིས་བཀྲལ། །བྷཱ་ཥ་རྩ་འགྲེལ་རབ་བྱེད་ཟླ་བའི་ཟེར། །གཟུགས་ཀྱི་འཇུག་པ་ཤཱ་ཀ་ཊཱ་ཡ་ན། །ཀ་ཏིའི་བུ་ཡིས་བྱས་སོགས་དེ་རྗེས་འབྲངས། །ལེགས་བསྡུས་ཉུང་གསལ་ཀུན་རྫོགས་ཙཱནྡྲའི་མདོ། །འགྲེལ་དང་ཡན་ལག་རང་༼རྩ་༡༧བ༽གཞན་གཞུང་མང་ལས། །རྩ་བ་ཐོག་མར་ཤོང་ལོས་བསྒྱུར་ཏེ་བཤད། །ལྷ་ཡི་དབང་པོས་ཨིནྡྲ་དྷྲུ་བ་ལ། །བཤད་པའི་བརྡ་སྤྲོད་ཤེས་ཕྱིར་བདེ་སྤྱོད་ཀྱི། །བཀའ་ལྟར་སཔྟ་ཝརྨས་གདོང་དྲུག་བསྒྲུབས། །ཀ་ལཱ་པ་བསྟན་ཤོང་དཔང་དྲིན་ལས་བྱུང༌། །དབྱངས་ཅན་འཕགས་མས་ཨ་ནུ་བྷཱུ་ཏི་ལ། །སྩལ་བའི་བརྡ་སྤྲོད་ཇོ་ནང་རྗེ་བཙུན་དང༌། །ཆོས་ཀྱི་སྣང་བས་རྩ་འགྲེལ་བསྒྱུར་ཅིང་བཤད། །འཇམ་དཔལ་བརྡ་སྤྲོད་ཞ་ལུ་ལོ་ཙཱས་བསྒྱུར། །རྒྱ་བོད་སྒྲ་འགྲེལ་བཟང་ངན་མཐའ་ཡས་སོ། །ཕྱི་པའི་རྟོག་གེ་སྔ་ཡང་སྐྱོན་བཅས་ཉིད། །ནང་པའི་ཚད་གཞུང་ཐོག་མར་རྩོད་གྲུབ་སྟེ། །ཕྱོགས་ཀྱི་གླང་པོས་མངོན་སུམ་རྗེས་དཔག་གཉིས། །གཞན་སེལ་དཔེ་དང་ལྟག་ཆོད་དྲུག་ལྡན་མདོ། །ཀུན་ལས་བཏུས་མཛད་དེ་ཡི་དགོངས་འགྲེལ་དུ། །ཆོས་ཀྱི་གྲགས་པས་རྩ་བ་རྒྱས་འབྲིང་བསྡུས། །ཡན་ལག་གཞི་བཅས་སྡེ་བདུན་ལམ་སྲོལ་ཕྱེས། །ལྷ་ཤཱཀ་དུལ་རྒྱན་བདེ་བྱེད་སོགས་ཀྱིས་བཀྲལ། །རྒྱལ་ཅན་ཡ་མཱ་ཉི་སྦས་རྒྱན་རྗེས་འབྲང༌། །རྣམ་ངེས་རིགས་རིག་ཐིགས་རྒྱལ་ ཆོས་མཆོག་ རྔ་གསུམ་པས་བཀྲལ། །ཞི་འཚོས་དེ་བསྡུས་ཀ་མ་ཤིའ་ལས་བཀྲོལ། །ཙནྡྲ་གོ་མིའས་མཛད་སོགས་གཞུང་ཕྲན་མང༌། །སྡེ་བདུན་ཕྱི་མ་འགའ་ཞིག་སྔ་འགྱུར་ལ། །ཕྱི་དར་རྨ་རྔོག་ས་པཎ་རྣམས་ཀྱིས་བསྒྱུར། །ཕྱི་མས་རིག་གཏེར་རྩ་འགྲེལ་བཅས་པ་མཛད། །བཤད་པའི་བརྒྱུད་འཛིན་ཤར་ནུབ་གུང་གསུམ་གྱིས། །སྤེལ་ལས་ཁང་གཉན་ཞང་དང་ཟུར་ཁང་རྒྱུན། །ཁྱད་འཕགས་མང་བྱོན་ལྷག་པར་འཇིག་རྟེན་དབང༌། །རྒྱལ་མཆོག་བདུན་པས་རིགས་གཞུང་རྒྱ་མཚོ་བསྐྱིལ། །ཆོས་གྲགས་དགོངས་པའི་ཆུ་བོ་ཀུན་འདུས་སོ། །རྔོག་ལོས་ངོ་བོ་ཉིད་མེད་ས་ལུགས་པས། །རྣལ་འབྱོར་སྤྱོད་དང་གཞན་དག་གྲགས་སྡེ་པའི། །དབུ་མར་བཀྲལ་ཏེ་བོད་ཀྱི་འགྲེལ་ཚུལ་གསུམ། །བཟོ་རིགས་མཆོག་གྱུར་༼རྩ་༡༨བ༽དཀོན་མཆོག་གསུམ་གྱི་རྟེན། །ཀུན་གྱི་ཐོག་མར་པད་སྤུངས་མཆོད་རྟེན་བྱུང༌། །གཞན་དག་དད་ལྡན་རྣམས་ཀྱིས་རིམ་པར་བརྩིགས། །རི་མོ་ཚེ་ལོ་འབུམ་པར་འཇིགས་ཐུལ་ལ། །ཚངས་དང་བི་ཤྭས་བསླབས་ཤིང་དེ་ནས་བརྩམས། །ཐུབ་དབང་གཤེགས་པར་དངོས་སུ་འཁྲུལ་ནུས་བྱུང༌། །ཨུ་དྲ་ཡ་ན་མུ་ཏིག་འཁྲི་ཤིང་ལ། །བསྐུར་བའི་བྲིས་སྐུ་ཆུ་ལོན་འོད་ཟེར་མ། །བསྟན་འདིར་སྐུ་ཡི་རྟེན་ལ་སྔ་བར་གྲགས། །གདུགས་ཚོད་གྲལ་གོང་མགོན་མེད་ཟས་སྦྱིན་ངོར། །བཀའ་གནང་རིན་ཆེན་འབུར་སྐུ་མང་དག་དང༌། །ལྷར་གཤེགས་ཚེ་ན་གསལ་ལྡན་རྒྱལ་པོ་ཡིས། །ཙནྡན་སྐུ་བཞེངས་ད་ལྟ་རྒྱ་ནག་བཞུགས། །དེ་རྗེས་ཀླུ་ཡི་ནོར་བུར་རཱ་ཧུ་ལས། །གངས་ཆེན་མཚོ་བཞེངས་ཕྱི་ཡི་རྒྱ་མཚོར་བཞུགས། །དབང་པོས་ནོར་བུ་དུ་མར་བརྒྱད་བཅུ་གཉིས། །ཉེར་ལྔའི་སྐུ་ཚད་ལས་སྣ་ཚོགས་པས་འཕྲུལ། །ཕྱི་མ་ལྷ་དང་གཞན་གཉིས་བོད་ན་བཞུགས། །དངོས་ཀྱིས་བྱིན་རླབས་སྟོན་པ་ཉིད་དང་མཚུངས། །མྱ་ངན་འདས་འོག་ལྷ་བཟོ་མིར་སྤྲུལ་པས། །བྲམ་ཟེ་སྤུན་གསུམ་སྐུ་དང་མ་ག་དྷཱའི། །ངོ་མཚར་ཅན་བརྒྱད་ལ་སོགས་མང་དུ་བཞེངས། །མྱ་ངན་མེད་དུས་གནས་བརྒྱད་མཆོད་རྟེན་བརྒྱད། །རྡོར་གདན་ནང་སྐོར་གནོད་སྦྱིན་བཟོ་བོས་བཞེངས། །ཀླུ་སྒྲུབ་དུས་སུ་ཀླུ་ཡིས་བཅོས་པ་མང༌། །ལྷ་དང་གནོད་སྦྱིན་ཀླུ་ཡི་བཟོར་མཐུན་པ། །བིམྦ་སཱ་ར་ཕྲེང་འཛིན་དྷཱི་མཱན་ལུགས། །དབུས་དང་ནུབ་རྙིང་ཤར་གྱི་བཟོ་ཞེས་གྲགས། །བལ་པོ་སྔོན་བར་ནུབ་རྙིང་ཤར་དང་མཐུན། །ཁ་ཆེར་དབུས་དང་ནུབ་རྙིང་རང་སྲོལ་གསུམ། །བོད་དུ་ཆོས་འཁོར་རྣམ་གསུམ་སྐུ་རྣམས་སྔ། །རི་མོ་བལ་རིས་རྒྱུན་ལས་སྨན་མཁྱེན་གཉིས། །བྱེའུའི་ལུགས་གསུམ་བཀྲ་ཤིས་རྣམ་གསུམ་ནས། །སྒར་བྲིས་སྲོལ་དོད་འབུར་བཟོའང་རིམ་མཁས་གྱུར། །ཁྱད་པར་བཟོ་སྦྱོང་འཇིག་རྟེན་དབང་ཕྱུག་མཆོག

།གཙུག་ལག་ཆོས་ཀྱི་སྣང་བའི་རྣམ་དཔྱོད་ནི། །༼རྩ་༡༩ན༽ཚུལ་མཐོང་བློ་འདས་མིག་གི་བདུད་རྩིར་གྱུར། །དུས་འཁོར་སྡོམ་འབྱུང་ཤཱ་རིའི་བུས་ཞུས་མདོ། །རྒྱ་བོད་གཞུང་ལུགས་ཆག་ཚད་སྟོན་པ་མང༌། །ཡིག་རིགས་དུ་མ་སོ་སོའི་ཡུལ་ནས་འབྱུང༌། །བོད་དུ་ཐོན་མིས་འཕགས་ཡུལ་མཁས་པ་ལས། །སྒྲ་ཡིག་བསླབས་ལ་དཔེར་བྱས་ཡི་གེའི་གཟུགས། །བོད་ལ་ཉེར་མཁོའི་འཕྲི་བསྣན་བཅས་པ་དང༌། །སུམ་རྟགས་ལ་སོགས་བརྡ་དག་གཞུང་བརྒྱད་མཛད། །གཡུ་ཁྲི་སུམ་པ་སོགས་ཀྱིས་དར་རྒྱས་སྤེལ། །བཟོ་གནས་བྱུང་བ་ཕྲན་ཚེགས་སྨོས་མི་ལངས། །ཚངས་པས་ཐོག་མར་ཚེ་ཡི་རིག་བྱེད་དྲན། །བདུད་རྩི་བཙལ་ཞིང་གསོ་དཔྱད་འབུམ་པ་མཛད། །དབང་པོར་རིམ་བརྒྱུད་དེ་སློབ་རྒྱུན་ཤེས་བུས། །ཚངས་བཤད་བསྡུས་པ་ཞེས་བྱའི་གཞུང་ཆེན་བརྩམས། །མེ་བཞིན་འཇུག་སོགས་ལྷ་ལས་མིར་བརྒྱུད་དེ། ཧ་རི་ཙནྡྲས་ཙ་ར་ཀ་ལ་སོགས། །དྲང་སྲོང་མཁས་པས་སྨན་དཔྱད་གཞུང་མང་བརྩམས། །སྟོན་པས་འདུལ་མདོ་རྒྱུད་སོགས་ཐོར་བུར་གསུངས། །དེ་ཚེ་རྒྱུན་ཤེས་གཞོན་ནུས་གསོས་སོགས་བྱུང༌། །སྨན་གྱི་ནགས་སུ་རྒྱུད་བསྟན་ཁ་ཅིག་འདོད། །རིན་ཆེན་སྤུངས་པའི་འཁྲུལ་དག་ལ་བརྟེན་ནས། །གླེང་གཞི་འདི་ལ་ཅལ་ཅོལ་མང་སྨྲ་ཡང༌། །ཟུར་མཁར་ཕྱི་མའི་གསུང་ཉིད་ལེགས་བཤད་དོ། །དེ་རྗེས་ཉི་མ་སྲུང་བས་གཅེས་གྲུབ་དང༌། །འཕགས་པས་སྦྱོར་བ་བརྒྱ་པ་ལ་སོགས་མཛད། །ཁྱད་པར་བསྟན་བཅོས་སྙིང་པོ་ལེགས་བསྡུས་པ། །ས་གསུམ་དགེ་བའི་མཚན་ལྟས་བཅོ་བརྒྱད་ཅན། །ཡན་ལག་བརྒྱད་པ་ཕ་ཁོལ་མཛད་པ་ལ། །ཟླ་བ་མངོན་དགས་འགྲེལ་པ་ཟླ་ཟེར་བྱས། །རྒྱ་ནག་ཡུལ་དུ་རྫོགས་ལྡན་འཇུག་ནས་བཟུང༌། །སྤྲུལ་པའི་རྒྱལ་བློན་རྣམས་ཀྱིས་རིམ་པར་བརྩམས། །སྲོང་བཙན་དུས་སུ་ལུགས་ཆེན་གསུམ་གྱི་གཞུང༌། །ཨག་ཚོམ་རིང་ལ་རྒྱ་བཟའི་ལུགས་རྣམས་དང༌། །ཧཱ་ཤང་བི་ཇི་སོགས་ཀྱིས་བསྒྱུར་བརྩམས་མང༌། །མཁས་མང་བགྲོས་༼རྩ་༡༩བ༽པའི་སོ་མ་རཱ་ཛ་བྱུང༌། །ཁྲི་སྲོང་དུས་ན་སྤྲུལ་པའི་སྲས་གསུམ་གཞུང༌། །པུསྟི་ཁ་སེར་རྒྱལ་བློན་དམངས་གསུམ་དང༌། །རྒྱ་ཞང་ཧོར་བོད་འ་ཞའི་མཁས་གཞུང་ཚུགས། །བཻ་རོས་རྩིས་སྨན་བསྒྱུར་སོགས་གཏེར་མའི་སྒྲོས། །འཛོ་རི་བི་ཇི་མཐའ་བཞི་བླ་སྨན་བརྒྱུད། །ཕྱི་དར་རྒྱ་གཞུང་སྔ་རྗེས་བསྒྱུར་མང་ཡང༌། །རིན་ཆེན་བཟང་པོས་བརྒྱད་པ་སྤེལ་བ་ལས། །པུ་ཧྲོང་སྨན་པ་མི་བཞི་ལས་བརྒྱུད་དེ། །ཞང་ཞིག་དར་མགོན་གཡུ་ཐོག་པ་ལ་སོགས། །བོད་ཀྱི་གཞན་ཕན་ཅན་རྣམས་ཐོག་མར་གྱེས། །མཁས་པ་མི་དགུར་གྲགས་པའང་དེ་ལ་བརྟེན། །བོད་ཀྱིས་བརྩམས་པའི་ཡིག་ཆ་མཐའ་ཡས་སོ། །ཞང་སྟོན་སྟོད་སྟོན་གཉིས་ཀྱང་འཕགས་ཡུལ་ཕྱིན། །བརྒྱད་པ་ལ་མཁས་གཞུང་བརྩམས་འཕྲིན་ལས་རྒྱས། །འཁྱུད་དཔྱད་དངུལ་ཆུའི་སྦྱོར་བ་གཉན་བཅོས་སོགས། །བཀའ་གཏེར་གདམས་པ་ཕྱིས་བྱུང་ཚད་ལྡན་མང༌། །བརྒྱུད་སྲོལ་ཀུན་འདུས་གཡུ་ཐོག་སྨན་གྱི་བླར། །དཔལ་ལྡན་ཕྲེང་བས་གསང་མཛོད་དངོས་སུ་སྩལ། །ཡུལ་ཀུན་གདམས་པའི་བཅུད་བླངས་རྒྱུད་ཆེ་ཆུང༌། །ཐུན་མོང་ཁྱད་པར་ཆོས་འཁོར་བསྐོར་བ་ལས། །སྨན་པའི་ཚང་བརྡོལ་བརྒྱུད་འཛིན་ཚད་མེད་ཀྱང༌། །བྱང་པ་ཡབ་སྲས་ཟུར་མཁར་ཁུ་དབོན་སྲོལ། །ཕྱིས་ནས་གྲགས་ཆེ་སངས་རྒྱས་ཆོས་འབྱུང་གིས། །དེ་བསྟན་གསལ་བས་བོད་ཁམས་ཉེར་འཚོར་མཛད། །སྐར་རྩིས་དྲང་སྲོང་རྣམས་ཀྱིས་བྱས་པ་མང༌། །སྟོན་པས་མདོ་རྒྱུད་རྣམས་དང་དུས་འཁོར་གྱི། །འཇིག་རྟེན་ཁམས་ལེར་གསུངས་པ་བུ་དོལ་དང༌། །ཁྱད་པར་རང་བྱུང་རྒྱལ་བས་རྩིས་བསྡུས་མཛད། །ཕུག་པ་བྱང་བདག་སོགས་ཀྱིས་རང་སྲོལ་བཀྲལ། །ཕྱིས་ནས་ཕུག་མཚུར་གྲུབ་རྩིས་གཉིས་སུ་གྱེས། །དབང་ཕྱུག་ཨུ་མའི་ཞུས་ལེན་གཡུལ་རྒྱལ་རྒྱུད། །གློ་བོས་བསྒྱུར་ཅིང་ཕུག་པ་སོགས་ཀྱིས་འགྲེལ། །འབྱུང་རྩིས་ཧུང་དྷཱི་རྒྱལ་པོས་རུས་སྦལ་ལ། །བརྟགས་ནས་མཛད་ཅིང་དེར་བརྟེན་ཕྱིས་བྱུང་མང༌། །ཁམས་༼རྩ་༢༠ན༽ཁྲ་ཟླ་ཁྱུང་སོགས་ཀྱིས་སྲོལ་གཏོད་ཀྱང༌། །སྔ་འགྱུར་བསླད་ཆེ་ཕྱིས་སུ་ཀུན་མཁྱེན་རྗེས། །ཡིད་རྟོན་ཕེར་བའི་རྒྱ་རྩིས་གསར་འགྱུར་མང༌། །སྙན་དངགས་ཕྱི་པར་གྲགས་ཆེ་ཕོ་ཉ་བརྒྱད། །གཞོན་ནུ་འབྱུང་སོགས་ནག་མོའི་ཁོལ་པས་བྱས། །མེ་ལོང་དཎྜིས་མཛད་པ་རྒྱ་འགྲེལ་མང༌། །སྡེབ་སྦྱོར་གྲོག་མཁར་བས་བཤད་རྒྱལ་བའི་ལྷས། །དམར་སེར་ཅན་ལུགས་བཀོད་ལས་ངོ་མཚར་བའི། །སྦྱོར་བ་དྲུག་ལྡན་རིན་འབྱུང་ཞི་བར་མཛད། །མངོན་བརྗོད་མེ་དཱི་ནི་དང་སྣ་ཚོགས་གསལ། །ཧཱ་རཱ་བ་ལཱི་དྲག་པོའི་འབངས་སྦྱར་སོགས། །མང་ཡང་འཆི་མེད་སེང་གེའི་མཛོད་ཉིད་མཆོག

།རྒྱ་འགྲེལ་རྣམ་བཤད་བདུད་རྩི་ཚིག་གི་ཟླ། །འདོད་འཇོ་སོགས་མཆིས་ཕྱི་མ་གསར་འགྱུར་ཏེ། །ཟློས་གར་བསྟན་བཅོས་བོད་དུ་མ་འགྱུར་རོ། །ཕྱི་མ་རྣམས་ནི་ས་པཎ་ཡན་ལ་མེད། །གང་དེས་དོན་བསྡུས་བསྟན་བཅོས་རྣམ་གསུམ་མཛད། །དེ་དག་ཤོང་དཔང་འཕགས་པའི་དྲིན་ལས་བྱུང༌། །ཡོངས་རྫོགས་གསལ་མཛད་བསྟན་པའི་ཉིན་བྱེད་དོ། །འཇིག་རྟེན་བསྟན་བཅོས་གཙོ་བོར་མི་མཛད་པས། །དེ་གཞུང་རྐང་ཚུགས་རྒྱལ་བས་གསུངས་པ་མེད། །ཡན་ལག་ཕྱིར་དུ་མཁས་རྣམས་རྒྱས་པར་མཛད། །ཤམྦྷ་ལ་རུ་ཆོས་རྒྱལ་རིགས་ལྡན་གྱིས། །བླ་མེད་ཆོས་ཀྱི་འཁོར་ལོ་རྟག་ཏུ་བསྐོར། །ཡུལ་ཆེན་གོ་དྲུག་ཐེག་ཆེན་གསང་སྔགས་སྤྱོད། །འབྱུང་འགྱུར་ལས་ས་དུམ་བུ་བཅུ་གཉིས་སུ། །རིགས་ལྡན་རྒྱལ་པོས་རྫོགས་ལྡན་རིམ་གྱིས་འདྲེན། །རྒྱ་ཡུལ་སྟོན་པ་འདས་ནས་བརྒྱ་དང་བཅུར། །ཧན་རྒྱལ་མིན་ཏིའི་རིང་ལ་བསྟན་དབུ་བརྙེས། །དགྲ་བཅོམ་པ་དང་ལོ་ཙཱ་མང་དུ་བྱོན། །མདོ་འདུལ་གཙོར་སྤྱོད་ས་དཀར་དགེ་གསུམ་བཀུར། །ལི་ཡུལ་དགྲ་བཅོམ་བྱང་སེམས་མང་པོས་བཏུལ། །ཐེག་པ་ཆེ་ཆུང་གཉིས་ཀའི་བསྟན་པ་དང༌། །འགྲོ་ལྡིང་སློབ་དཔོན་པདྨས་བཏུལ་བ་ནས། །རྡོར་འཛིན་མང་བྱོན་སྔགས་བསྟན་རྣལ་མ་རྒྱས། །སིངྒ་ལ་༼རྩ་༢༠བ༽དང་དྷ་ན་པ་ཡི་གུ། །ཟངས་ནས་གླིང་སོགས་ཐེག་ཆེན་ཅུང་ཟད་དང༌། །ཐེག་དམན་ཆེར་དར་ད་ལྟའང་མ་ནུབ་བཞུགས། །རིག་གནས་ཞར་བྱུང་དང་བཅས་པའི་བྱུང་བ་བརྗོད་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་རྒྱལ་བསྟན་འཛམ་བུའི་གླིང་དུ་ཇི་ལྟར་དར་བའི་རིམ་པར་ཕྱེ་བ་སྟེ་གནས་བཞི་པའོ།། །།

ལྔ་པ། ལྷག་པ་ཚུལ་ཁྲིམས་ཀྱི་བསླབ་པའི་རིམ་པ་ཕྱེ་བ། ༡ སློབ་དཔོན་དང་སློབ་མའི་མཚན་ཉིད། བསྟེན་ཚུལ། འཆད་ཉན་བཅས་བཤད་པའི་སྐབས། ཕན་བདེའི་འབྱུང་གནས་རྒྱལ་བའི་བསྟན་པ་ལ། །དལ་འབྱོར་དོན་ཡོད་ཕྱིར་དུ་འཇུག་པ་ན། །ཐོག་མར་དགེ་བའི་བཤེས་གཉེན་བཙལ་ཞིང་བསྟེན། །དམན་པ་བསྟེན་པས་མི་དགེ་ཉམས་འགྱུར་ཞིང༌། །ཐད་ཀར་བབས་པ་བསྟེན་པས་སོ་ན་གནས། །གཙོ་བོ་བསྟེན་པས་དམ་པ་ཐོབ་པར་འགྱུར། །དེ་ཕྱིར་བདག་བས་གཙོ་གྱུར་བསྟེན་པར་བྱ། །འཐད་པ་ལུང་རིགས་དཔེ་ཡི་སྒོ་ནས་བཙལ། །དབྱེ་བ་སྤྱིར་ནི་སོ་སྐྱེ་བྱང་ཆུབ་སེམས། །སྤྲུལ་རྫོགས་རང་གི་གནས་སྐབས་བཞི་དང་སྦྱར། །སོ་སྐྱེའི་མཚན་ཉིད་ཡོན་ཏན་བརྒྱད་བཞི་གཉིས། །བྱེ་བྲག་སོ་བྱང་སྔགས་གསུམ་རིམ་པ་བཞིན། །མཁན་སློབ་གསང་སྟོན་གནས་ཀློག་སློབ་དཔོན་ལྔ། །ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། །ནད་པར་སྙིང་བརྩེ་འཁོར་ནི་དག་པ་དང༌། །ཆོས་དང་ཟང་ཟིང་ཕན་འདོགས་ལ་བརྩོན་པ། །དུས་སུ་འདོམས་པ་དེ་དག་བླ་མར་བསྔགས། །བཤེས་གཉེན་དུལ་བ་ཞི་བ་ཉེར་ཞི་བ། །ཡོན་ཏན་ལྷག་པ་བརྩོན་བཅས་ལུང་གིས་ཕྱུག །དེ་ཉིད་རབ་ཏུ་རྟོགས་པ་སྨྲ་མཁས་ལྡན། །བརྩེ་བའི་བདག་ཉིད་སྐྱོ་ངལ་སྤངས་ལ་བསྟེན། །གཞན་ཡང་ཐོས་སོགས་བཅུ་གཉིས་ལྡན་པ་མཆོག །རྡོ་རྗེ་སློབ་དཔོན་བརྟན་དུལ་བློ་གྲོས་ཅན། །བཟོད་ལྡན་གཡོ་མེད་སྔགས་རྒྱུད་སྦྱོར་བ་ཤེས། །བརྩེ་ལྡན་མཁས་ཤིང་དེ་ཉིད་བཅུ་མཐར་སོན། །དཀྱིལ་འཁོར་ལས་མཁས་སྔགས་བཤད་སྤྱོད་པ་ཤེས། །ཡང་ན་མཛོད་གསུམ་ལྡན་ཞིང་ཆུ་བོ་རྫོགས། །གཉེར་ལྡན་རྒྱུད་༼རྩ་༢༡ན༽དང་ལས་མཁས་དྲོད་ཚད་འཆང༌། །མདོར་ན་བརྒྱུད་པ་དམ་ཚིག་མན་ངག་ལྡན། །རྒྱུད་དོན་རིག་པ་གསུམ་ལས་དགེ་སློང་མཆོག །ཁྱད་པར་ཟུང་འཇུག་རྡོ་རྗེའི་ཡེ་ཤེས་གང༌། །རྒྱུད་ལ་སྐྱེད་ནུས་དཔལ་ལྡན་བླ་མ་སྟེ། །ལྡོག་པ་སྐྱོན་ཅན་སྤངས་ལ་མཚན་ཉིད་ཀྱང༌། །ཐམས་ཅད་ཚང་དཀོན་ཡོན་ཏན་མང་བ་བཟུང༌། །སོ་ཐར་སྣོད་ལྡན་སྡོམ་པའི་བར་ཆད་མེད། །སློབ་དཔོན་ལ་གུས་ཚུལ་ཁྲིམས་ཡང་དག་དང༌། །བསམ་གཏན་དང་ནི་འདོན་ལ་རྟག་བརྩོན་དང༌། །གྲིམས་ཤིང་དུལ་ལ་བཟོད་དང་ལྡན་པ་ནི། །སྡོམ་བརྩོན་གནས་པའི་ཆོས་ལྡན་ཤེས་པར་བྱ། །བྱང་སེམས་སྣོད་གྱུར་དད་བརྩེ་བློ་གྲོས་ལྡན། །སྤྱད་པ་སྤྱོད་བཟོད་རང་ཞི་དོན་མི་གཉེར། །བརྩོན་ལྡན་སྟོང་ཉིད་ཐོས་ལ་དགའ་བ་ཡིན། །སྔགས་ཀྱི་སྣོད་རུང་དེ་སྟེང་བླ་མར་གུས། །གསང་ཐུབ་བློ་ཆེ་དམ་ཚིག་སྒྲུབ་ལ་བརྩོན། །སྐྱོན་སྤངས་འདྲེས་ལ་དད་སོགས་ལྡན་པ་བཟུང༌། །རིན་ཆེན་ལྟ་བུའི་དཔོན་སློབ་འབྲེལ་བརྟགས་ནས། །ཐར་འདོད་རྙེད་བཀུར་རིམ་གྲོ་སྒྲུབ་པས་བསྟེན། །ཚངས་སྤྱོད་རིལ་པོ་མ་འདྲེས་ཡོངས་རྫོགས་དག

།ད་ལྟ་བཤེས་གཉེན་ང་བསྟེན་སྡུག་བསྔལ་ལས། །གྲོལ་བའི་རིགས་ལ་ལྟོས་ཞེས་རྒྱལ་བས་གསུངས། །གཞན་ཡང་བཤེས་གཉེན་བསྟེན་པའི་ཕན་ཡོན་མང༌། །རྒྱུད་ངན་དག་སྣང་ཆུང་ཞིང་ཕྱོགས་རིས་ཆེ། །མཆོག་འཛིན་བདག་བསྟོད་གཞན་སྨོད་སྡིག་པའི་བཤེས། །བདུད་ཀྱི་བར་ཆད་ངོ་ཤེས་གཉེན་པོས་གཞོམ། །དང་བ་ཡིད་ཆེས་འདོད་པའི་དད་པ་བསྐྱེད། །དམ་ཆོས་འཆད་པའི་སྦྱོར་བར་བཀོད་པ་བཤམས། །བདུད་རིས་ཚར་བཅད་ཀུན་སྤྱོད་དག་པར་བྱ། །ཡོན་དབུལ་སྤྱོད་ལམ་བསྟེན་ཞིང་དགའ་བ་བསྒོམ། །དངོས་གཞིར་མཁས་པ་གསུམ་དང་བརྩེ་བ་གཉིས། །བཟོད་གསུམ་ལྡན་པས་བཤད་པའི་སྒོ་དྲུག་གམ། །དགོས་དོན་སྤྱི་དང་ཁྱད་པར་ཐོག་མར་བརྗོད། །བསྡུས་དོན་གཉིས་ཀྱི་ཡོན་ཏན་དྲུག་དང་ལྡན། །ཚིག་དོན་བྱ་བྱེད་ལས་གསུམ་སྒྲ་༼རྩ་༢༡བ༽དོན་བཅས། །མཚམས་སྦྱོར་གཉིས་པོ་གོ་བདེ་འབྲེལ་ཆགས་ཤིང༌། །བརྒལ་ལན་ལུང་དང་རིགས་པས་གཏན་ལ་དབབ། །བློ་ཆེན་ཟབ་རྒྱས་བློ་ཆུང་བཟུང་བདེ་ཞིང༌། །གོ་སླ་ཕྱིས་ནས་ཕྲ་ཞིབ་འགལ་འབྲེལ་གཅོད། །ཞུམ་ལ་གཟེངས་བསྟོད་རྒོད་དང་རྨུགས་པ་བཟློག །སྣོད་ཀྱི་སྐྱོན་གསུམ་དྲི་མ་དྲུག་སོགས་སྤང༌། །ནད་པ་སྨན་དང་སྨན་པའི་འདུ་ཤེས་བཞག །གཉིས་ཀས་ཕར་ཕྱིན་དྲུག་ལྡན་ཉམས་སུ་ལེན། །རྗེས་ནས་བཟོད་གསོལ་བསྔོ་བ་རྒྱ་ཡིས་གདབ། །སློབ་མས་ཡོན་དབུལ་བསྔོ་སྨོན་དྲན་ཤེས་བསྟེན། །ཐོས་བསམ་ཉན་བཤད་འཛིན་ཅིང་སྒྲུབ་པ་དང༌། །སྤེལ་མར་བྱས་པའི་ཡོན་ཏན་མཐའ་ཡས་སོ། །སློབ་དཔོན་དང་སློབ་མའི་མཚན་ཉིད་བསྟེན་ཚུལ་འཆད་ཉན་བཅས་བཤད་པའི་སྐབས་སོ།། །། ༢ སོ་ཐར་སྡོམ་པ་རབ་ཏུ་དབྱེ་བའི་སྐབས། ཡོན་ཏན་གཞི་རྟེན་ཚུལ་ཁྲིམས་རྣམ་པ་གསུམ། །དགྲ་བཅོམ་སེམས་དཔའ་རྒྱལ་བའི་རྗེས་སློབ་སྟེ། །སོ་ཐར་བྱང་སེམས་རིག་འཛིན་སྡོམ་པར་གྲགས། །ཉན་ཐོས་སོ་ཐར་རང་ཞི་དོན་གཉེར་ཅན། །ངེས་འབྱུང་ཀུན་བསླངས་གཞན་གནོད་གཞི་དང་བཅས། །སྤོང་སེམས་མཚུངས་ལྡན་བྱེ་སྨྲས་གཟུགས་ཅན་འདོད། །ཚུལ་ཁྲིམས་ལེགས་སྤྱད་ལས་དང་སྡོམ་པ་ཞེས། །སོ་ཐར་བསམ་གཏན་ཟག་མེད་ས་ཡིས་བསྡུས། །དགེ་སློང་དགེ་ཚུལ་དགེ་བསྙེན་ཕ་མ་གཉིས། །དགེ་སློབ་བསྙེན་གནས་རིས་བརྒྱད་རྫས་སུ་བཞི། །མཚན་ཉིད་ལྡན་པ་རིས་བདུན་ཁོ་ནའོ། །ཐོབ་བྱེད་སྔོན་དང་ད་ལྟའི་ཆོ་ག་སྟེ། །གླིང་གསུམ་སྐྱེས་པ་བུད་མེད་སྐྱེ་བའི་རྟེན། །ངེས་པ་ལྔ་དང་བར་ཆད་བཞི་རྣམས་བྲལ། །སྐྱབས་སུ་མ་སོང་བ་ལ་ཐར་སྡོམ་མེད། །བསྙེན་གནས་སྡོམ་ལྡན་ལས་བླང་ཉིན་ཞག་མཐའ། །དགེ་བསྙེན་ལ་སོགས་རང་རང་ཆོ་གས་ཏེ། །དགེ་ཚུལ་དགེ་སློང་མངོན་གྱུར་བཅུ་དགོས་སོ། །གང་ཟག་གཞན་བརྟེན་བློ་དག་མི་མཐུན་ཤེས། །བསླབ་པ་ཡོངས་སྦྱོང་བདེར་གནས་རྐྱེན་གྱིས་བསྲུང༌། །བསྙེན་གནས་རྩ་བཞི་ཆང་དང་གར་ཕྲེང་སོགས། །མལ་སྟན་༼རྩ་༢༢ན༽ཆེ་མཐོ་ཕྱི་དྲོའི་ཁ་ཟས་སྤང༌། །ཚུལ་ཁྲིམས་བག་ཡོད་བརྟུལ་ཞུགས་ཡན་ལག་བརྒྱད། །གཏན་དུ་སྲུང་བ་གོ་མཱིའི་དགེ་བསྙེན་གྲགས། །དགེ་བསྙེན་ལྔ་ལས་སྐྱབས་གསུམ་འཛིན་པ་ཡིས། །ཐུན་མིན་གསུམ་དང་ཐུན་མོང་ལྔ་ལ་བསླབ། །རྩ་བཞི་ཆང་བཅས་སྤོང་ཚུལ་རིམ་པ་ཡིས། །སྣ་གཅིག་སྣ་འགའ་ཕལ་ཆེར་ཡོངས་རྫོགས་སྤྱོད། །མདོ་སྡེ་པ་རྣམས་ཚངས་སྤྱོད་ཉིད་ཀྱང་འདོད། །དགེ་ཚུལ་ཡན་ལག་བརྒྱད་སྟེང་གསེར་དངུལ་སྤང༌། །བླངས་འདས་བཅུ་ཡིན་ཕྱོགས་མཐུན་དགེ་སློང་བཞིན། །བསྲུང་བྱ་ཉེས་མེད་བཅུ་གསུམ་ལ་སོགས་པའོ། །དགེ་སློབ་མ་ནི་རྩ་བ་རྗེས་མཐུན་དྲུག

།དགེ་སློང་ཚུལ་ཁྲིམས་ལྟུང་བ་སྡེ་ལྔ་སྟེ། །མི་ཚངས་སྤྱོད་དང་མ་བྱིན་ལེན་པ་དང༌། །སྲོག་གཅོད་བླ་མའི་རྫུན་སྨྲ་ཕམ་པའི་སྡེ། །གཞི་བསམ་སྦྱོར་བ་མཐར་ཐུག་ཚང་ན་ཉམས། །ཡན་ལག་མ་ཚང་སྦོམ་པོ་ལ་སོགས་མང༌། །ཁུ་བ་འབྱིན་རེག་འཁྲིག་ཚིག་བསྙེན་བཀུར་སྔགས། །སྨྱན་བྱེད་ཁང་པ་ཁང་ཆེན་གཞི་མེད་དང༌། །བག་ཙམ་གཞི་བརྗོད་དབྱེན་དང་དེ་རྗེས་ཕྱོགས། །སུན་འབྱིན་བཀའ་བློ་མི་བདེ་ལྷག་མའི་སྡེ། །གང་སྤྱད་སྡོམ་པའི་ལྷག་ཙམ་ལུས་པར་འདོད། །འཆང་བྲལ་འཇོག་དང་འཁྲུར་འཇུག་ལེན་དང་སློང༌། །ཚད་དང་རིན་ཐང་སོར་སྤགས་བསྐུལ་བ་ལྷག །སྲིན་བལ་བལ་ནག་ཆ་གཉིས་ལོ་དྲུག་དང༌། །མཐོ་གང་མི་ལྷན་ཁུར་རྨེལ་གསེར་དངུལ་རེག །བུན་སྐྱེད་ཉོ་ཚོང་ལྷུང་བཟེད་ཐ་ག་གཉིས། །བྱིན་འཕྲོག་གཏད་བྱུང་འབྲལ་སྤང་རས་ཆེན་དང༌། །བསྔོས་བསྒྱུར་གསོག་འཇོག་སྤང་འབྲལ་ལྟུང་བའི་སྡེ། །རྫུན་སྐྱོན་ཕྲ་མ་སྐྱོན་སྔོགས་སྟོན་དང་འདོན། །བརྗོད་སྨྲ་སྐུར་འདེབས་ཁྱད་གསོད་སྐྱེ་འཇིག་འཕྱ། །རྣར་གཟོན་མལ་གདིང་སྐྲོད་གནོད་དབུག་འདེབས་བརྩིགས། །མ་བསྐོས་ཉི་ནུབ་ཕྱིར་སྟོན་ཆོས་གོས་གཉིས། །མཉམ་འགྲོ་གྲུར་འཇུག་འདུག་འགྲེང་སྦྱོར་བཅུག་༼རྩ་༢༢བ༽དང༌། །ཡང་ཡང་འདུག་ཟ་ལྷག་ལེན་སྤངས་པ་སྟབ། །འདུས་དང་དུས་མིན་གསོག་འཇོག་མ་བྱིན་སློང༌། །ཆུར་སྤྱོད་ཉལ་སར་འདུག་འགྲེང་གཅེར་བུར་སྦྱིན། །དམག་ལ་ལྟ་གནས་བཤམས་དཀྲུགས་རྡེག་གཟས་འཆབ། །གཅོད་རེག་འདུན་བསྒྱུར་མ་རྫོགས་ལྟ་མི་འདོར། །རྗེས་ཕྱོགས་བསྙིལ་སྡུད་གོས་གྱོན་སྨོས་རེག་ཁྲུས། །གསོད་འགྱོད་གཡའ་བསྒག་ཆུར་རྩེ་ལྷན་ཅིག་ཉལ། །དངངས་སྦེད་ལོངས་སྤྱོད་སྐུར་འདེབས་བུད་མེད་འགྲོགས། །རྐུ་དང་བསྙེན་རྫོགས་ས་བརྐོ་གཉེར་ལས་རིང༌། །འཇོག་ཉན་མི་སྨྲ་མ་གུས་ཆང་དུས་མིན། །གྲོང་གཞན་རྒྱུ་དང་ནུབ་འགྲོ་ཁྱད་དུ་གསོད། །ཁབ་རལ་ཁྲི་རྐང་ཤིང་བལ་གདིང་གཡན་དགབ། །རས་ཆེན་ཆོས་གོས་ཚད་ལྷག་ལྟུང་བྱེད་སྡེ། །མ་ཡི་ཟས་ལེན་མ་ཕེབ་བྲིམ་པ་ཟ། །ཁྲིམས་དྲལ་གྲོང་འགྲོ་ནགས་མ་མྱུལ་བར་ཟ། །སོར་བཤགས་སྡེ་ཡིན་གོས་བགོ་བ་ཡི་བཅུ། །སྤྱོད་ཡུལ་ཉི་ཤུ་སྟན་ལ་འདུག་པའི་དགུ། །ཟས་བརྒྱད་ཟ་ཚུལ་ཉེར་གཅིག་ལྷུང་བཟེད་ཀྱི། །བཅུ་བཞི་ཆོས་བཤད་ཉེར་དྲུག་སྒྲུབ་ཚུལ་གསུམ། །རྒྱུ་བ་གཅིག་སྟེ་ཉེས་བྱས་སྡེ་ཚན་རྣམས། །བསྡམས་པས་ཉིས་བརྒྱ་ལྔ་བཅུ་རྩ་གསུམ་མོ། །དགེ་སློང་མ་ལ་སུམ་བརྒྱ་དྲུག་བཅུ་བཞི། །དགག་པའི་བསླབ་བྱ་ཚུལ་ཁྲིམས་མི་མཐུན་ཕྱོགས། །བསྒྲུབ་པའི་གཞི་ལ་བསླབ་པ་ཡོངས་སྦྱོང་གསུམ། །ཞི་གནས་གསོ་སྦྱོང་སེམས་དང་ཤེས་རབ་སྦྱང༌། །མཐུན་པ་ཟླ་བ་ཕྱེད་ཕྱེད་བཀྲ་ཤིས་དང༌། །གནོད་ཞི་རྩོད་པ་ཟློག་རྣམས་དུས་དེར་བྱ། །དབྱར་གནས་སྔ་ཕྱི་གཉིས་ཡོད་ཟླ་གསུམ་མཐར། །དུས་དང་དུས་མིན་ལ་ཡང་དགག་པ་དབྱེ། །བདེར་གནས་རྐྱེན་གྱི་གཞི་ནི་སྲ་བརྐྱང་འདིང༌། །གོས་ལ་འཚོ་མཁོ་ལྷག་པའི་ཡོ་བྱད་དེ། །འཚོ་བ་རུང་བས་ཁ་བསྒྱུར་བཅུ་གསུམ་མོ། །ཀོ་ལྤགས་སྟན་ལྷམ་སྨན་ལ་དུས་ཐུན་ཚོད། །ཞག་བདུན་རུང་དང་འཚོ་བཅང་རྣམ་པ་བཞི། །ལས་ལ་བརྒྱ་རྩ་གཅིག་ཡོད་༼རྩ་༢༣ན༽གསུམ་དུ་འདུ། །ཕུལ་དང་ཤི་འཕོས་སྡིག་ལྟ་སོགས་ཀྱིས་གཏོང༌། །ལྟུང་དང་སྡོམ་ཡོད་ནོར་ལྡན་བུ་ལོན་ཅན། །གཅིག་སྤྱད་ཀུན་ཉམས་བཞེད་སྲོལ་ཐ་དད་གཉིས། །བསྒྲུབ་མ་ནུས་སོགས་ཉེས་མེད་སྐབས་ཀྱང་ཡོད། །བསླབ་ཚིགས་ཀུན་ཀྱང་རྩ་བཞི་ཉམས་པས་འཇིག

།དགེ་བསྙེན་སླར་བསྐྱར་དགེ་ཚུལ་དགེ་སློང་དག །འཆབ་བཅས་གསོར་མི་རུང་ལ་འཆབ་མེད་བཅོས། །ལྷག་མ་སྤོ་མགུ་སྤང་བཤགས་བསྡམ་སོགས་ཀྱིས། །ལྟུང་བ་ཕྱིར་བཅོས་མི་སྤྲོ་ནན་ཏུར་བྱ། །རྩོད་པ་བཞི་པོ་ཞི་བྱེད་བདུན་གྱིས་གཞིལ། །གནས་མལ་གཞི་ཡང་ལུགས་འདིར་མཐུན་ན་མཆོག །ཆགས་དང་ངལ་དུབ་མཐའ་གཉིས་རྣམ་པར་བསལ། །རུང་དང་ཉེ་བླང་མི་རུང་དང་ཉེ་སྤང༌། །གཟུགས་ཅན་འདོད་རྣམས་ཚིགས་གསུམ་ཐ་དད་ལྡན། །ཤེས་པར་འདོད་པས་གནས་འགྱུར་ལྡན་པར་བཞེད། །ཐེག་ཆེན་སོ་ཐར་ཐེག་དམན་ཇི་བཞིན་ལ། །བླང་དུས་གཞན་དོན་བྱང་ཆུབ་ལ་དམིགས་སམ། །སླད་ནས་སེམས་སྐྱེས་པས་ཀྱང་འགྱུར་བར་གསུངས། །ཆོ་ག་ཐུན་མོང་ཉན་ཐོས་ལུགས་ལྟར་ལ། །ཐུན་མིན་གསོ་སྦྱོང་སྡོམ་སོགས་གོང་མ་དང༌། །ཐུན་མོང་སྨོན་སེམས་སྟ་གོན་དག་ལས་ཐོབ། །བླང་ཡུལ་རབ་བྱུང་ཁྱིམ་པ་སྡོམ་ལྡན་ཏེ། །རྟེན་ཀྱང་ཐུན་མོང་དེ་བཞིན་ཐུན་མིན་ནི། །སེམས་བསྐྱེད་གང་རུང་དག་ལ་སྡོམ་འདི་སྐྱེ། །དགོས་པ་ཁྱད་པར་ཅན་ལ་སྤང་བདུན་གནང༌། །ལྟུང་བ་འཆབ་བཅས་བཤགས་བསྡམས་བླང་དུ་རུང༌། །ཡན་ལག་ལྟུང་བ་སྟོབས་བཞིའི་བཤགས་པས་འདག །བསམ་པས་ལྟུང་བ་ལས་ལྡང་ཆད་པས་མིན། །ལོག་ལྟ་ཕམ་དང་བསླབ་པ་འབུལ་བ་རྣམས། །མ་གཏོགས་གཏོང་རྒྱུ་གཞན་གྱིས་གཏོང་མི་འགྱུར། །མདོར་ན་སྡིག་པ་སྤོང་ཞིང་དགེ་བ་སྒྲུབ། །རང་སེམས་འདུལ་བ་འདུལ་བའི་སྡེ་སྣོད་འདུས། །ཁྲིམས་འཆལ་ཉེས་པ་ལྕི་ཞིང་ཁྲིམས་ལྡན་ནི། །ཡོན་ཏན་ཀུན་གཞི་ཆོས་དཀར་མཐའ་དག་སྐྱེད། །སོ་ཐར་༼རྩ་༢༣བ༽སྡོམ་པ་རབ་ཏུ་དབྱེ་བའི་སྐབས་སོ།། །། ༣ བྱང་སེམས་ཀྱི་བསླབ་པ་བརྗོད་པའི་སྐབས། ཐེག་ཆེན་བྱང་ཆུབ་སེམས་སྡོམ་སྐྱེ་བའི་རྒྱུ། །རིགས་སད་དད་བརྩེ་སྙིང་སྟོབས་ལྡན་པའམ། །གྲོགས་དང་རྒྱུ་འབྲས་ལམ་དང་གོམས་པས་ཏེ། །བྱམས་ལས་སྙིང་རྗེ་དེ་ལས་བྱང་སེམས་སྐྱེ། །ངོ་བོ་གཞན་དོན་རྫོགས་བྱང་འདོད་པའི་བློས། །སྒོ་གསུམ་ཉེས་སྤྱོད་སྤོང་བའི་ཚུལ་ཁྲིམས་སོ། །དབྱེ་སྒོ་འདོད་དང་བརྩོན་སེམས་མཚུངས་ལྡན་གྱིས། །སྨོན་འཇུག་སྐྱེ་ཚུལ་དབང་གིས་རགས་ཕྲ་གཉིས། །ས་མཚམས་མོས་བསམ་རྣམ་སྨིན་སྒྲིབ་ཀུན་སྤངས། །ས་གསེར་ཟླ་སོགས་རྟེན་གྱིས་ཉི་ཤུ་གཉིས། །ཡུལ་གྱི་སྒོ་ནས་ཀུན་རྫོབ་དོན་དམ་ཚུལ། །ཆོ་ག་གསུམ་ལས་ཐུན་མོང་མིན་པ་ལ། །ཤིང་རྟའི་སྲོལ་གཉིས་རྗེས་འབྲང་དེ་བཞིན་ནོ། །ཟབ་མོ་ལྟ་བརྒྱུད་ལུགས་ལ་བརྡ་འཕྲོད་པའི། །འགྲོ་བ་གང་རུང་རྟེན་ནམ་བླ་མ་ལ། །བསགས་སྦྱོང་སྔོན་འགྲོས་སྨོན་འཇུག་ཆབ་གཅིག་ལེན། །བསྲུང་བྱ་རྩ་ལྟུང་དབང་རབ་བཅུ་བཞི་སྟེ། །དཀོན་མཆོག་དཀོར་འཕྲོག་ཆོས་སྤོང་ཚུལ་འཆལ་གཞོམ། །མཚམས་མེད་ལོག་ལྟ་རྒྱལ་པོར་འབྱུང་ཉེ་ལྔ། །དང་པོ་གཞི་དང་གྲོང་ཁྱེར་སོགས་གཞོམ་ལྔ། །བློན་པོར་འབྱུང་ཉེ་མ་སྦྱངས་སྟོང་ཉིད་སྟོན། །བྱང་ཆུབ་ལས་ལྡོག་དམན་སྤོང་མི་ལྡོག་འཛིན། །བདག་བསྟོད་གཞན་སྨོད་ཟབ་མོ་བཟོད་པར་རློམ། །ཆད་པ་གཅོད་གཞུག་དཀོར་བརྐུས་དང་དུ་ལེན། །རྣལ་འབྱོར་འདོར་འཇུག་སྤོང་སྤྱོད་ཀློག་ལ་སྦྱིན། །ལས་དང་པོ་ཡི་བརྒྱད་ཡིན་དབང་འབྲིང་ལ། །སེམས་འདོར་མི་སྦྱིན་ཁྲོ་དང་ལྟར་སྣང་སྟོན། །དབང་རྟུལ་སྨོན་སེམས་གཅིག་པུ་བསྲུང་བའོ། །ཡན་ལག་བདེ་སྡུག་ཡལ་འདོར་ཉི་ཤུ་བཞི། །སྒྲུབ་པ་ཡལ་འདོར་བཅུ་དྲུག་རེ་རེ་ལ། །འཕྲལ་དང་གཏན་གྱི་དབྱེ་བས་བརྒྱད་ཅུའོ། །གཏོང་རྒྱུ་སྐྱབས་འགྲོ་བཏང་སོགས་དྲུག་ཏུ་བཤད། །རྩ་ལྟུང་བྱུང་ཡང་འཇུག་པའི་ཕྱོགས་འགའ་ལས། །སྨོན་སེམས་༼རྩ་༢༤ན༽ཡོད་ཚེ་ལྟུང་བས་དེ་མི་ཉམས། །ཕྱིར་བཅོས་ནམ་སྙིང་གསོལ་གདབ་ལྟུང་བཤགས་བྱ། །བཤགས་ཚད་འདས་ན་སྟོབས་བཞིའི་སྒོ་ནས་ལྡངས། །འཇུག་པའི་བསླབ་བྱ་དུས་ཚོད་ནུས་དང་སྦྱར། །རྒྱ་ཆེན་སྤྱོད་ལུགས་སོ་ཐར་རིས་བདུན་པོ། །གང་རུང་ལྡན་ལ་མཁས་ནུས་སྡོམ་ལྡན་གྱིས། །སྨོན་པ་སེམས་བསྐྱེད་སྡེ་སྣོད་བསླབས་ནས་ཕྱིས། །འཇུག་སེམས་བར་ཆད་དྲི་སོགས་རྒྱས་པར་སྦྱིན། །བསྲུང་བྱ་རྩ་བཞི་ཡན་ལག་ཞེ་དྲུག་སྟེ། །རྙེད་བཀུར་ཆགས་པས་བདག་བསྟོད་གཞན་ལ་སྨོད། །བཀྲེན་ལ་སེར་སྣས་ཆོས་དང་ནོར་མི་སྟེར། །བཤགས་ཀྱང་མི་ཉན་ཁྲོས་པས་གཞན་ལ་འཚོག

།ཐེག་ཆེན་སྤོང་ཞིང་དམ་ཆོས་འདྲར་སྣང་སྟོན། །ཀུན་དཀྲིས་དབང་གིས་རབ་འབྲིང་ཐ་གསུམ་འགྱུར། །མི་མཆོད་རྗེས་འཇུག་མ་གུས་ལན་མི་འདེབས། །མི་འགྲོ་བྱིན་སྤོང་འཆད་མིན་སྦྱིན་འགལ་བདུན། །ཡལ་འདོར་མི་སློབ་ཆུང་དང་གནང་མི་སྤྱོད། །ལོག་འཚོ་འཕྱར་དགོད་འཁོར་སེམས་གྲགས་ངན་དང༌། །ཉོན་མོངས་མི་འཆོས་ཚུལ་ཁྲིམས་འགལ་བ་དགུ། །ཆོས་བཞི་མི་སྒྲུབ་ཁྲོ་འདོར་བཤགས་མི་ཉན། །ཁྲོས་པའི་རྗེས་འཇུག་བཟོད་དང་འགལ་བ་བཞི། །འཁོར་སྡུས་མི་སེལ་བྲེ་མོ་བརྩོན་འགལ་གསུམ། །མི་འཚོལ་མི་སྤོང་རོར་ཆགས་བསམ་གཏན་གསུམ། །ཉན་ཐོས་ཐེག་སྤོང་དེ་དང་ཕྱི་རོལ་བརྩོན། །དེར་དགའ་ཁྱད་ཆོས་མི་མོས་ཕྱིར་མི་འགྲོ། །བདག་བསྟོད་གཞན་སྨོད་ཚིག་བརྟོན་ཤེས་རབ་བརྒྱད། །དགེ་ཆོས་སྡུད་དང་འགལ་བ་སོ་བཞིའོ། །དགོས་གྲོགས་མི་བྱེད་ནད་དང་སྡུག་མི་སེལ། །མི་འཆོས་མི་བཟོ་མི་བསལ་བྱིན་མི་བྱེད། །མི་འདོགས་མི་བསྟུན་མི་བསྔགས་ཚར་མི་གཅོད། །མི་འདུལ་སེམས་ཅན་དོན་བྱེད་འགལ་བཅུ་གཉིས། །ཉོན་མོངས་ཅན་མིན་ཉེས་མེད་གསུམ་གསུམ་འགྱུར། །རྩ་ལྟུང་ཀུན་དཀྲིས་ཆེར་སྤྱད་སྨོན་པའི་སེམས། །༼རྩ་༢༤བ༽ཉམས་ན་སྡོམ་པ་བཏང་བས་བསྐྱར་ནས་བླང༌། །འབྲིང་དང་ཆུང་ངུ་གསུམ་དང་གཅིག་ལ་བཤགས། །ཉེས་བྱས་ཉོན་མོངས་མི་མོངས་སེམས་ཀྱིས་ཏེ། །བསླབ་བྱ་ཀུན་སློབ་བྱང་ཆུབ་བར་དུའོ། །ཐུན་མོང་སྨོན་སེམས་སེམས་ཅན་བློས་མི་སྤང༌། །ཕན་ཡོན་བསམ་ཞིང་ཚོགས་བསག་བྱང་སེམས་སྦྱང༌། །བླ་མ་མཆོད་འོས་སླུ་ཞིང་གནས་མིན་འགྱོད། །བྱང་སེམས་ལ་སྡང་འགྲོ་ལ་གཡོ་སྒྱུ་སྟེ། །ནག་པོའི་ཆོས་བཞི་སྤངས་ལ་དཀར་ཆོས་བསྒྲུབ། །བྱ་བྱེད་ཕྲིན་ལས་དམ་པ་གསུམ་ལ་སྨོན། །ཞུམ་དང་སྐྲག་སོགས་མི་མཐུན་ཉམས་རྒྱུ་སྤང༌། །འཇུག་པར་དགག་སྒྲུབ་ཕྱོགས་གཉིས་བསླབ་བྱ་ཀུན། །སྡོམ་དང་ཆོས་སྡུད་དོན་བྱེད་གསུམ་དུ་འདུ། །དགག་ཕྱོགས་སྡོམ་པ་གོང་སྨོས་ལུགས་སྲོལ་གཉིས། །དགོས་པ་མེད་པར་བཅས་རང་ཉེས་ཀུན་དང༌། །རང་དང་གཞན་རྒྱུད་སྨིན་པར་བྱེད་པའི་གེགས། །འདིར་བདེ་ཕྱི་མར་སྡུག་དང་གཉིས་ཀར་སྡུག

།ལྟུང་དང་ལྟུང་མེད་གཟུགས་བརྙན་རྣམ་ཀུན་སྤང༌། །འདིར་སྡུག་ཕྱི་མར་བདེ་དང་གཉིས་ཀ་བདེ། །ལྟུང་མེད་ལྟུང་བའི་གཟུགས་བརྙན་སྤྱད་པར་བྱ། །སྙིང་བརྩེ་ལྡན་ལ་ཀུན་ཀྱང་ཉེས་པ་མེད། །སྒྲུབ་ཕྱོགས་དགེ་བ་ཆོས་སྡུད་ཕར་ཕྱིན་དྲུག །གྲངས་ངེས་གོ་རིམ་མཚན་ཉིད་ངེས་པའི་ཚིག །རབ་ཏུ་དབྱེ་དང་བསྡུ་བས་རྣམ་པར་བཞག །སྦྱིན་པ་ཟང་ཟིང་ཆོས་དང་མི་འཇིགས་པ། །ཚུལ་ཁྲིམས་སྡོམ་དང་ཆོས་སྡུད་དོན་བྱེད་གསུམ། །བཟོད་པ་གནོད་དང་དཀའ་བ་སྟོང་ཉིད་ལ། །བརྩོན་འགྲུས་གོ་ཆ་སྦྱོར་དང་ཆོག་མི་ཤེས། །བསམ་གཏན་བདེར་གནས་སྒྲུབ་དང་དོན་ལ་དམིགས། །ཤེས་རབ་འཇིག་རྟེན་འཇིག་རྟེན་འདས་དམན་མཆོག །ཡང་ན་ཐོས་བསམ་སྒོམ་ལས་བྱུང་རྣམས་བསྒྲུབ། །ཤེས་རབ་རྗེས་ཞུགས་ཀུན་ཀྱང་ཕ་རོལ་ཕྱིན། །སེམས་ཅན་དོན་བྱེད་བསྡུ་དངོས་བཞི་སོགས་སྤྱད། །དྲན་དང་ཤེས་བཞིན་སེམས་དང་བསླབ་པ་བསྲུང༌། །དོན་དམ་བྱང་ཆུབ་སྤྱོད་པ་༼རྩ་༢༥ན༽རླབས་ཆེན་རྒྱུ། །ངོ་བོ་འཕགས་པའི་མཉམ་བཞག་ཡེ་ཤེས་ཏེ། །རྣམ་པའི་དབྱེ་བ་དང་པོའི་ས་ལ་སོགས། །ཆོ་གས་སྐྱེ་དང་མི་སྐྱེ་བཞེད་སྲོལ་གཉིས། །དམ་པ་གསུམ་གྱིས་ཟིན་པའི་སེམས་བསྐྱེད་ཅེས། །ཆོས་དབྱིངས་མངོན་སུམ་རྟོགས་པའི་ཡེ་ཤེས་སོ། །ཉམས་ན་ཉེས་བཞི་མ་ཉམས་བརྒྱད་གཉིས་སོགས། །འཕྲལ་ཡུན་ཕན་བདེ་ཀུན་གྱི་འབྱུང་གནས་སོ། །བྱང་སེམས་ཀྱི་བསླབ་པ་བརྗོད་པའི་སྐབས་སོ།། །།

༤ རིག་འཛིན་སྡོམ་པ་སྤྱིར་བཤད་པ་དང་བཅས་པའི་སྐབས། རིག་འཛིན་སྡོམ་པར་གསར་རྙིང་བཞེད་སྲོལ་གཉིས། །ཕྱི་འགྱུར་ལུགས་ལ་རིམ་དང་གཅིག་ཆར་འཇུག །ངོ་བོ་གཟུང་འཛིན་འཕོ་བཅས་སྡོམ་པ་ཡི། །བདེ་ཆེན་ཡེ་ཤེས་ཐབས་ལ་སེམས་མཚུངས་བཅས། །མདོར་ན་སྒོ་གསུམ་ཐབས་ཤེས་བསྡམས་པའི་ཁྲིམས། །དབྱེ་བ་བརྗོད་བྱ་རྒྱུ་ཐབས་འབྲས་བུ་གསུམ། །སྣང་གྲགས་ཆོས་ཀུན་ལྷན་སྐྱེས་ཡེ་ཤེས་དང༌། །མཚན་རྟོག་ཕྲ་རགས་བསྐྱེད་དང་རྫོགས་པར་ཏེ། །རང་སྣང་སྐུ་དང་ཡེ་ཤེས་ངོ་བོར་སྡོམ། །རྗོད་བྱེད་བྱ་སྤྱོད་རྣལ་འབྱོར་བླ་མེད་བཞི། །ཐོབ་བྱེད་ཆོ་གའི་དབང་གིས་གསུམ་ཡིན་ཏེ། །རྒྱུན་བཤགས་སྐབས་སུ་རང་ལུགས་སོ་བྱང་དང༌། །འཇུག་པས་ལྷ་དང་སྐལ་མཉམ་སྡོམ་པ་སྟེ། །དངོས་གཞིས་བསྐྱེད་རྫོགས་སྡོམ་པ་ཀུན་ཐོབ་བོ། །ཐོབ་ཚུལ་འཇུག་པར་ཁས་བླངས་ཚུལ་གྱིས་ཏེ། །ཆོ་གའི་མཐའ་རུ་རྣམ་དག་རྫོགས་པར་ཐོབ། །ཐོབ་དུས་སྒོ་གསུམ་བྱིན་རླབས་ས་བོན་ཐེབས། །སྡོམ་བཟུང་གསལ་གདབ་དབབས་པས་བྱིན་གྱིས་བརླབས། །དབང་བསྐུར་དངོས་གཞིས་འཕེལ་རྒྱས་མཐར་ཐུག་གོ །རྒྱུད་སྡེ་འོག་མར་མ་རྫོགས་ཕལ་ཆེར་རྫོགས། །གོང་མར་ཡོངས་རྫོགས་སྔགས་སྡོམ་ཞེས་བྱར་འགྱུར། །བདེ་སྟོང་གཉིས་སམ་ཟུང་འཇུག་གཅིག་ཏུའང་འདུ། །སྐྱེ་བའི་རྟེན་ལ་བྱེ་བྲག་མ་མཆིས་ཀྱང༌། །ཐུན་མོང་སྡོམ་ཙམ་འཛིན་པར་མི་ནུས་ན། །དབང་བསྐུར་མི་རུང་འཇུག་པ་ཙམ་ཞིག་སྦྱིན། །དབང་༼རྩ་༢༥བ༽བསྐུར་སྡོམ་ཐོབ་དམ་ཚིག་སྲོག་ལྟར་བཟུང༌། །གཞི་ནི་ཡང་དག་ལྟ་དང་སྐྱབས་སེམས་ལྡན། །དཀྱིལ་འཁོར་དབང་ཐོབ་བཞི་སྟེ་ཐུན་མོང་ངོ༌། །བྱ་རྒྱུད་སྤྱི་ཡི་དམ་ཚིག་བཅུ་བཞི་སྟེ། །དཀོན་མཆོག་སྔགས་ལ་དད་དང་ཐེག་ཆེན་མོས། །ཞིང་མཆོག་ལ་གུས་མི་སྡང་དུས་མཚམས་མཆོད། །གཞུང་གཞན་མི་བཀུར་མགྲོན་མཆོད་བྱམས་སེམས་བརྟན། །བསོད་ནམས་བཟླས་པ་དམ་ཚིག་གཞན་སྲུང་བརྩོན། །དམ་མེད་སྔགས་རྒྱ་མི་སྦྱིན་རྒྱུད་ཀྱང་རྟོགས། །སོ་སོའི་རིགས་ཀྱི་དམ་ཚིག་རྒྱུད་ལྟར་སྤྱད། །འགལ་ན་རང་རིག་འབུམ་མམ་མེས་རྨོངས་གཟུངས། །ཞི་བའི་སྲེག་བླུགས་སོགས་ཀྱིས་ཕྱིར་བཅོས་བྱ། །སྤྱོད་རྒྱུད་མི་དགེ་བཅུ་དང་དམ་པའི་ཆོས། །བྱང་ཆུབ་སེམས་སྤོང་སེར་སྣ་འགྲོ་ལ་གནོད། །བཅུ་བཞི་སྤང་བྱ་ཕྱིར་བཅོས་གོང་འོག་མཚུངས། །རྣལ་འབྱོར་རྒྱུད་ལ་དགག་སྒྲུབ་ཕྱོགས་བཅུ་བཞི། །སྒྲུབ་ཕྱོགས་རིགས་ལྔར་མཆོག་གསུམ་བཟུང་བ་གསུམ། །སྦྱིན་བཞི་འཛིན་གསུམ་བརྩོན་གཅིག་རིམ་བཞིན་ནོ། །དགག་ཕྱོགས་དཀོན་མཆོག་བྱང་སེམས་དོར་བ་དང༌། །ལྷ་དང་སྔགས་རྒྱ་བླ་མར་སྨད་ཅིང་འགོམས། །བཟའ་མིན་གསང་བསྒྲགས་འདོར་འཚེ་དམན་ལ་དགའ། །སྐྱོ་དང་སྤྱོད་དོར་བྱ་མིན་བྱ་བ་སྟེ། །དེ་དག་བཤད་རྒྱུད་གཙོར་བྱས་རིགས་ལྔའིའོ། །རྩ་རྒྱུད་དཔལ་མཆོག་ལུགས་སོགས་གཞན་དུ་ཤེས། །ཡང་ན་རིགས་ལྔ་སོ་སོ་སྤྱི་མདོར་བསྡུས། །སྤྱི་ལ་རྩ་བ་ཡན་ལག་གོ་རིམ་བཞིན། །བྱང་སེམས་ཕམ་པ་བཅུ་བཞི་རྩ་བཞི་ཆང༌། །སྡོམ་དང་དམ་པ་བསྟེན་སོགས་དགེ་ཆོས་སྡུད། །ལྡོག་ཕྱོགས་བཞི་བྲལ་དོན་བྱེད་ཚུལ་ཁྲིམས་ཏེ། །མི་བརྙས་ཐུན་མོང་བཟུང་རྣམས་ཕྱི་མའོ། །བསླབ་གཞི་ཀུན་སྲུང་ཁས་བླངས་ཐོབ་པ་སྟེ། །རྩ་ལྟུང་བཅུ་སོགས་ཆོ་གས་ཐོབ་པར་འདོད། །བླ་མེད་བརྟུལ་ཞུགས་སྡོམ་པ་དམ་ཚིག་གསུམ། །བརྟུལ་ཞུགས་སོ་སོར་དམིགས་སུ་གསུངས་པ་སྟེ། །འདུས་པར་རིགས་ལྔ་དགོངས་ཏེ་གསུངས་པ་བཞི། །བདེ་མཆོག་ཚངས་སྤྱོད་ཉེར་གཉིས་རིག་མར་བརྒྱད། །གུར་ལས་བཅུ་བཞི་མངོན་༼རྩ་༢༦ན༽བརྗོད་བླ་མར་དགུ། །ཁྱད་པར་དུས་ཀྱི་འཁོར་ལོ་ཉི་ཤུ་ལྔ། །བསྲུང་བྱ་ལྔ་ནི་རྩ་བཞི་ཆང་དང་བཅས། །རྒྱན་པོ་བཟའ་མིན་ངན་ཚིག་འབྱུང་པོ་དང༌། །ཀླ་ཀློའི་ཆོས་ནི་བྱ་བ་མིན་པ་ལྔ། །དུད་འགྲོ་བྱིས་པ་ཕོ་མོ་མཆོད་རྟེན་སྣུན། །གྲོགས་དཔོན་སངས་རྒྱས་དགེ་འདུན་ཡིད་རྟོན་འཁུ། །གཟུགས་སྒྲ་དྲི་རོ་རེག་བྱར་ཞེན་པ་སྟེ། །སྣུན་མིན་ལ་སོགས་དམ་སྡོམ་ཀུན་གྱི་གཞི། །སྡོམ་པ་ཐུན་མོང་ལྔའམ་རིགས་དྲུག་ནི། །མི་བསྐྱོད་ཕྱག་རྒྱ་བླ་མ་རིན་པོ་ཆེ། །སྦྱིན་པ་རྣམ་བཅུ་འཁོར་ལོར་བཟའ་བ་བཅུ། །རལ་གྲིར་མཆོད་པ་པདྨར་འགོག་པའི་སྡོམ། །རྡོར་སེམས་བྱང་ཆུབ་སེམས་ཏེ་དྲང་ངེས་གཉིས། །ཐུན་མིན་རྡོ་རྗེར་སྲོག་གཅོད་རལ་གྲིར་རྫུན། །རིན་ཆེན་ནོར་དང་ཆུ་སྐྱེས་བུད་མེད་འཕྲོག

།འཁོར་ལོར་ཤ་ཆང་གྲི་གུག་མི་སྨད་གཏོང༌། །སྒྲུབ་པོ་གྲུབ་པའི་ཚོད་སྦྱར་དངོས་སྦས་གཉིས། །དམ་ཚིག་རྩ་བའི་ལྟུང་བ་བཅུ་བཞི་སྟེ། །སློབ་དཔོན་བརྙས་དང་བཀའ་འདས་སྤུན་ལ་ཁྲོ། །བྱམས་བཏང་བྱང་སེམས་སྤོང་དང་ཆོས་ལ་སྨོད། །གསང་སྒྲོགས་ཕུང་པོར་བརྙས་དང་སོམ་ཉི་ཟ། །གདུག་ལ་བྱམས་ལྡན་དེར་རྟོག་སེམས་སུན་འབྱིན། །དམ་ཚིག་རྙེད་འདོར་བུད་མེད་སྨོད་པའོ། །ཡན་ལག་བརྒྱད་ནི་དམ་མེད་རིག་མ་བསྟེན། །ཚོགས་ལ་རྩོད་ཅིང་ཡུལ་མིན་བདུད་རྩི་ལེན། །དུས་ལ་མི་བཤད་དྲིས་ལན་བྲེ་མོས་གདབ། །ཉན་ཐོས་ནང་འདུག་མི་ཤེས་སྔགས་པར་རློམས། །སྣོད་མིན་གསང་བསྒྲགས་རྣམས་ཏེ་འདྲེན་ཚུལ་མང༌། །ཕྲིན་ལས་བཅོ་ལྔ་དེ་ཡི་ཡན་ལག་བདུན། །དབང་བཞིའི་དམ་ཚིག་ལ་སོགས་རབ་དབྱེ་མང༌། །བསྲུང་དང་བཟའ་སྤྱད་མི་འབྲལ་དམ་ཚིག་བཞི། །དབང་བཞིར་འབྲེལ་ཞེས་མི་བསྐྱོད་དགའ་བས་བཞེད། །བསྲུང་བྱ་རྩ་ལྟུང་བསྒྲུབ་བྱ་རིགས་དྲུག་སྟེ། །ཉམས་ལེན་འབྲེལ་ལ་ཡོ་བྱད་ལོངས་སུ་སྤྱོད། །མཉམ་རྗེས་རྣམས་སུ་པདྨ་དཀར་པོས་བསྡུས། །རང་བྱུང་རྒྱལ་བས་བསྡུས་པ་བཞི་རུ་གསུངས། །མདོར་ན་བསྲུང་བྱ་བསྒྲུབ་བྱ་གཉིས་སུ་འདུ། །༼རྩ་༢༦བ༽དྲོད་ཐོབ་བརྟུལ་ཞུགས་དྲུག་ཏུ་གུར་ལས་གསུངས། །ཡེ་ཤེས་ཚད་ཕྱིན་བླང་དོར་ཀུན་ལས་འདས། །ཀུན་བསླངས་དེར་ཤེས་བརྟན་དང་བར་དུ་བཅད། །མ་འཁྲུལ་འགྱོད་མེད་ཚད་འདས་ཕམ་པ་སྟེ། །ཡན་ལག་མ་ཚང་སྦོམ་ལྟུང་ལ་སོགས་དཔག །ཕྱིར་བཅོས་ཉེར་ལྔ་སྙིང་པོ་རྒྱན་ལས་འབྱུང༌། །སྦྱིན་སྲེག་བཟླས་སྒོམ་ཚོགས་ཀྱི་འཁོར་ལོ་སོགས། །ཉམས་འདས་རལ་པའི་ཚོད་དང་སྦྱར་ཏེ་བྱ། །ཕྲ་རགས་གང་ཡང་ཐུན་ཚོད་མ་འདས་བཤགས། །རྡོར་སེམས་དམ་ཚིག་རྡོ་རྗེའི་བཟླས་བསྒོམ་དང༌། །དབང་དང་བདག་འཇུག་ཀུན་ལ་མཆོག་ཏུ་འགྱུར། །གོང་མ་རང་བྱིན་རླབས་དང་ལྟ་བས་བསྐང༌། །སྔ་འགྱུར་ཐབས་ཀྱི་ཐེག་པ་ཐུན་མོང་དུ། །སྤྱི་དང་ཁྱད་པར་ལྷག་པའི་དམ་ཚིག་ཅེས། །སོ་བྱང་ཕྱི་རྒྱུད་གསུམ་གྱི་བསྲུང་མཚམས་སྤྱི། །རྩ་བ་སྐུ་གསུང་ཐུགས་དང་བྱང་ཆུབ་སེམས། །ཡན་ལག་སྤྱད་བྱ་མི་སྤང་དང་དུ་ལེན། །བསྒྲུབ་དང་ཤེས་བྱ་ལྔ་ལྔ་ཁྱད་པར་ཏེ། །དྲང་ངེས་དུས་ཚོད་འབྲེལ་བས་བསྲུང་སྟེ་སྤྱད། །སྒྲུབ་པའི་དམ་ཚིག་ཉི་ཤུ་ལྷག་པའོ། །བྱེ་བྲག་མ་ཧཱའི་རྩ་བ་སྒྱུ་འཕྲུལ་ལས། །རྩ་བ་བླ་མེད་མི་སྤང་བླ་མ་བཀུར། །སྔགས་རྒྱ་མི་བཅད་མཆེད་བྱམས་གསང་བ་བཅུ། །མི་བསྒྲགས་ལྔའོ་ཡན་ལག་དམ་ཚིག་བཅུ། །མི་སྤང་མི་འདོར་ལྔ་སྟེ་དེ་དག་ལས། །སུམ་བརྒྱ་དྲུག་ཅུ་དེ་ལས་མཐའ་ཡས་སྤྲོ། །ཐེག་ཆེན་འོག་མའི་བསླབ་གཞི་མཐའ་དག་ལས། །ཆེ་བ་བདུན་གྱིས་འཕགས་པ་རོང་ཟོམ་བཞེད། །ཨ་ནུ་སྤྱི་ཡི་དམ་ཚིག་རྣམ་གྲངས་དགུ། །མདོར་བསྡུས་བསྲུང་མཚམས་མེད་པ་ཆོས་ཉིད་དང༌། །ཡོད་པ་སྙིང་རྗེའི་དམ་ཚིག་གཉིས་སུ་བཤད། །སྐུ་གསུང་ཐུགས་ལ་ཕྱི་ནང་གསང་བ་གསུམ། །རེ་རེར་གསུམ་དབྱེ་ཉི་ཤུ་རྩ་བདུན་ནི། །ཨ་ཏིའི་དམ་ཚིག་སྤྱི་ཡིན་ཁྱད་པར་ཆེ། །མེད་པ་ཕྱལ་བ་ལྷུན་གྲུབ་གཅིག་པུའོ། །ཉམས་པ་ཆེ་དང་རྩ་ལག་ཟླས་ཞར་ལྔ། །མ་བཤགས་མི་འདོད་ཀུན་འབྱུང་མནར་མེད་སྐྱེ། །ཉན་ཐོས་རྫ་བཞིན་བྱང་སེམས་༼རྩ་༢༧ན༽གསེར་དངུལ་སྣོད། །ཆགས་དང་འདིར་ནི་ཞོམ་པ་དང་སྦྱར་ཏེ། །གསོར་མི་རུང་དང་གསོར་རུང་རང་སྟོབས་སོས། །ལས་རྫས་འདུན་དང་ཏིང་འཛིན་དེ་ཉིད་དེ། །སྤྱི་ཁྲུས་ཆེན་པོས་ཀུན་ཀྱང་དག་ཚངས་འགྱུར། །སྡོམ་པ་གསུམ་པོ་གཅིག་གཉིས་གསུམ་ལྡན་སོགས། །དབྱེར་ཡོད་གང་ཟག་གཅིག་ལ་སུམ་ལྡན་ཚེ། །གནས་ཚུལ་འཕགས་བོད་གཉིས་སུ་བཞེད་སྲོལ་མང༌། །འཇིགས་མེད་ཞབས་ཀྱིས་སྤོང་སེམས་རིགས་མཐུན་ཀྱང༌། །རྣམ་པ་ཐ་དད་པཎ་ཆེན་བི་བྷཱུ་ཏིས། །གོང་མས་འོག་མ་ཟིལ་གནོན་ཐ་དད་བཞེད། །ངོ་བོ་ཐ་དད་བསྲུང་ན་འཚོལ་བར་བསྲུང༌། །འདོམ་ཐུག་གོང་མ་གཙོ་ཞིང་འོག་མ་ཡི། །སྐྱོན་ཀུན་ཟིལ་གནོན་ཡོན་ཏན་ཡར་ལྡན་ཚུལ། །གཏོང་དང་ཐོབ་པའི་ས་མཚམས་ཐ་དད་ཅེས། །མཉམ་མེད་དྭགས་པོ་རྗེས་འབྲངས་བཅས་པས་བཞེད། །རྗེ་བཙུན་གྲགས་པ་ཀུན་མཁྱེན་ཀློང་ཆེན་སོགས། །རང་ལྡོག་མ་འདྲེས་དགག་དགོས་ཡོངས་སུ་རྫོགས། །ངོ་བོ་གནས་འགྱུར་ཡོན་ཏན་ཡར་ལྡན་པས། །གནད་ཀྱིས་མི་འགལ་དུས་སྐབས་གཙོར་སྤྱད་གསུངས། །དགེ་ལྡན་པ་རྣམས་ཐ་དད་རྟེན་ཅན་ཏེ། །སོ་སོར་ལུང་དང་རིགས་པའི་སྒྲུབ་བྱེད་མང༌། །སུམ་ལྡན་རྡོ་རྗེ་འཛིན་མཆོག་བརྩོན་ལྡན་ན། །ཚེ་ལུས་གཅིག་གིས་རྡོ་རྗེ་འཆང་འགྲུབ་འགྱུར། །རིག་འཛིན་སྡོམ་པ་སྤྱིར་བཤད་པ་དང་བཅས་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་ལྷག་པ་ཚུལ་ཁྲིམས་ཀྱི་བསླབ་པའི་རིམ་པར་ཕྱེ་བ་སྟེ་གནས་ལྔ་པའོ།། །།

དྲུག་པ། ཐོས་པའི་རིམ་པ་ཕྱེ་བ། ༡ ཐུན་མོང་རིག་པའི་གནས་རྣམས་དང་འཇིག་རྟེན་པའི་ལམ་རྣམ་པར་བཞག་པའི་སྐབས། མང་ཐོས་ཡོན་ཏན་ཀུན་གྱི་གཞི་ཡིན་ཕྱིར། །ཐོག་མར་ཐོས་པ་ཕྱོགས་མེད་བཙལ་བར་བྱ། །ཅི་ཞིག་འཚོལ་ན་སྡེ་སྣོད་བསྟན་བཅོས་བཟོ། །ཇི་ལྟར་གུས་དང་བརྩོན་འགྲུས་གྲོགས་ལྡན་པས། །ཅི་ཕྱིར་ཡང་དག་རིགས་སོགས་དོན་དུའོ། །ཤེས་བྱའི་གཞི་མ་ཡི་གེའི་སྦྱོར་བ་སྟེ། །སྐད་དང་ཡི་༼རྩ་༢༧བ༽གེའི་རིགས་གྱུར་མཐའ་ཡས་ཀྱང༌། །རྩ་བ་དབྱངས་གསལ་གཉིས་ཡིན་སྒྲ་ཙམ་ནི། །རྣམ་སྨིན་སྐྱེས་མིན་རྒྱུ་མཐུན་རྒྱས་བྱུང་འདོད། །ཡི་གེའི་ངོ་བོ་སྐད་གདངས་མིག་འཛུམ་ཚད། །གཅིག་གཉིས་གསུམ་ཡུན་ཐུང་རིང་ཤིན་དུ་རིང༌། །ཆ་ཤས་སྐད་ཅིག་རེ་རེ་གཞན་རྣམས་རྒྱུན། །ལྡན་མིན་འདུ་བྱེད་ཉིད་དུ་མཛོད་ལས་བཤད། །ངེས་ཚིག་རང་བཞིན་འགྱུར་མེད་མིང་ཚིག་གསལ། །དོན་རྣམས་རྗོད་བྱེད་ཡིག་གཟུགས་ལཉྩ་སོགས། །དབྱེ་བ་ཐུན་མོང་ཙམ་དུ་འཕགས་ཡུལ་གྱི། །སྐད་རིགས་བཞི་ཡི་གཙོ་བོ་ལེགས་སྦྱར་ལ། །དབྱངས་ཡིག་མཚུངས་དང་མཚམས་སྦྱོར་གསལ་བྱེད་ནི། །སྡེ་པ་མཐར་གནས་དྲོ་བ་རྩ་བ་ཉིད། །ཨཱ་ལི་བརྒྱ་དང་སོ་གཉིས་ཀཱ་ལི་ལ། །རྐྱང་པ་སོ་བདུན་དབྱངས་བཅས་བཞི་སྟོང་དང༌། །སུམ་བརྒྱ་ང་དྲུག་དེ་དག་གནས་བརྒྱད་དང༌། །བྱེད་པ་རྩོལ་བ་ཕྱི་ནང་དག་ལས་སྐྱེ། །བོད་སྐད་ཨཱ་ལི་མཚོན་བྱེད་ཨི་སོགས་བཞི། །ཀཱ་ལི་སུམ་ཅུར་སྔོན་རྗེས་མིང་གཞི་དབྱེ། །རྐྱང་འཕུལ་མགོ་ཅན་བརྩེགས་འདོགས་འཇུག་དང་བཅས། །རྣམ་དབྱེ་ཕྲད་སོགས་སྦྱོར་བས་དོན་སྟོན་ལ། །བདག་གཞན་དུས་གསུམ་བྱ་བྱེད་སྒོ་ནས་འཇུག །ཐོག་མར་ང་རོ་ཕྱིས་ནས་སྦྱོར་ཀློག་སྦྱང༌། །གནས་དང་བྱེད་རྩོལ་རང་མཐུན་དབྱུང་ཞིང་བརྗོད། །བྱང་ནས་གང་ལ་གང་གིས་ཇི་ལྟ་བུར། །ཅི་ཕྱིར་འཇུག་སོགས་ཐུ་མིའི་གཞུང་བཟང་བསླབ། །བརྗོད་པའི་ཕྱི་མོ་སངས་རྒྱས་ཕྲིན་ལས་སོ། །ཀུན་ཀྱང་ཟིན་པའི་སྒྲ་དང་ཡུལ་གྱི་སྐད། །ངོ་བོའི་མིང་དང་མཚོན་བྱེད་མཚན་མ་སྟེ། །གོ་བྱེད་བརྡ་དང་ཐ་སྙད་ཤེས་བརྗོད་འཇུག

།ཚིག་དོན་གནས་བརྒྱད་སྒྲ་དོན་འདྲེས་འཛིན་བློ། །དོན་དམིགས་སྒྲ་བྱུང་མཐུན་སྣང་ཐུན་མོང་གྲགས། །མངོན་ཞེན་རིམ་པའི་ཆོས་ལྔ་ལྡན་པར་སྐྱེ། །རྒྱལ་བའི་སྲས་ཀྱིས་མི་བསླབ་ཤེས་བྱའི་གནས། །མ་མཆིས་དེ་བས་ཚར་གཅོད་རྗེས་བཟུང་དང༌། །ཀུན་ཤེས་བྱ་ཕྱིར་རིག་པའི་གནས་ལ་བསླབ། །ཚིག་གི་འཁྲུལ་པ་སེལ་བྱེད་བརྡ་༼རྩ་༢༨ན༽སྤྲོད་ནི། །རང་བཞིན་རྐྱེན་དང་རྣམ་འགྱུར་གསུམ་དུ་འདུ། །རང་བཞིན་བྱིངས་ལ་དྲུག་སྟེ་བཀླགས་མ་བཀླགས། །གཉིས་ལྡན་མིང་རྐྱེན་གཉིས་ཀའི་བྱིངས་རྣམས་ཏེ། །བསྡུ་ན་ལས་བཅས་ལས་མེད་གཉིས་སུ་འདུ། །མིང་གི་རང་བཞིན་རྟགས་གསུམ་དག་པ་འདྲེས། །གཏིབས་དང་ཉེར་སྒྲུབ་ཀུན་འཇུག་མི་གསལ་དྲུག །རྐྱེན་ནི་བྱིངས་ཉིད་བྱིངས་སྒྲུབ་སན྄་ལ་སོགས། །བྱིངས་ལས་ཚིག་སྒྲུབ་ཏིང྄འི་རྣམ་དབྱེ་སྟེ། །བྱིངས་ལས་མིང་སྒྲུབ་ཀྲྀཏ྄་རྣམས་བྱིངས་དང་འབྲེལ། །མིང་ལ་ཀྱཙ྄་སོགས་སྦྱར་མིང་ཉིད་བྱིངས། །བུད་མེད་རྐྱེན་སྦྱར་རྟགས་ཉིད་རྟགས་སུ་སྒྲུབ། །དེ་ཕན་སྦྱར་བས་མིང་ཉིད་མིང་སོགས་ཏེ། །སུཔ྄་སྦྱར་མིང་ལས་ཚིག་ཏུ་སྒྲུབ་པར་བྱེད། །རིགས་དང་ཡོན་ཏན་བྱ་བ་ངོ་བོའི་སྒྲ། །བཞིའམ་ཡང་ན་བྱེད་དངོས་ལས་སུ་འདུ། །རྣམ་འགྱུར་དངོས་དང་བསྡུ་བ་གཉིས་ཡིན་ཏེ། །བསྒྱུར་རམ་དབྱི་བ་རྣམ་འགྱུར་ངོ་བོ་ལ། །བྱིངས་རྐྱེན་རྟགས་དང་གློ་བུར་མི་ཟད་ཚིག །བརྗོད་དང་ཁྱད་དོན་རྗེས་སུ་འབྲེལ་རྣམས་དབྱི། །དོན་དང་རྣམ་པ་ཉེ་སྒྱུར་ཨཱ་ག་མ། །ཡན་ལག་རྣམ་འགྱུར་ཡིན་ནོ་འཕྲད་པ་ལ། །ཡི་གེ་རྐྱེན་དང་རྣམ་པར་དབྱེ་དང་གསུམ། །མཚམས་སྦྱོར་བསྒྱུར་སོགས་ལུས་འགྱུར་མཐའ་ཡས་སོ། །ཁྱད་པར་གྲངས་སྔོན་གྲངས་མེད་དང་པོ་སོགས། །གཞན་དོན་དང་གི་དོན་གྱི་ཚིག་སྡུད་དྲུག །ངོ་བོ་མིང་ཚིག་རྣམ་འགྱུར་གསུམ་དུ་འདུ། །སྒྲ་ཤེས་དོན་གྱི་ཆ་ལ་རྨོངས་མི་འགྱུར། །དོན་ལ་འཁྲུལ་པ་ཚར་གཅོད་ཚད་མ་ནི། །ཡུལ་དང་ཡུལ་ཅན་དེ་རྟོགས་བྱེད་པའི་ཐབས། །ཡུལ་ཤེས་གཞལ་བྱ་གོ་ཡུལ་རྟོགས་བྱ་སྟེ། །ཡུལ་ལ་ངོ་བོ་དངོས་པོ་དངོས་མེད་དང༌། །འདུས་བྱས་མ་བྱས་རྟག་དང་མི་རྟག་གོ

།དངོས་ལ་བེམ་རིག་རྒྱུ་འབྲས་ནང་གསེས་བཅས། །བྱེད་ཚུལ་དབྱེ་བ་སྣང་ཞེན་འཇུག་ཡུལ་གསུམ། །གཞལ་བྱ་རྟོགས་ཚུལ་རང་དང་སྤྱི་མཚན་ནམ། །མངོན་ལྐོག་ཤིན་ལྐོག་བརྗོད་བྱ་ཞར་ལ་བཞག །ཡུལ་ཅན་༼རྩ་༢༨བ༽གོ་བྱེད་རྗོད་དང་ཤེས་པ་གཉིས། །རྗོད་བྱེད་ངོ་བོ་མིང་ཚིག་ངག་དང་གསུམ། །བརྗོད་བྱ་རིགས་བརྗོད་ཚོགས་བརྗོད་རྗོད་པའི་ཚུལ། །ཆོས་དང་ཆོས་ཅན་མི་ལྡན་གཞན་ལྡན་གཅོད། །འཆད་དུས་ཞེན་དངོས་ཡི་གེ་གང་ཟག་ཀྱང༌། །ཤེས་རིགས་ཚད་མ་ཚད་མིན་རྟོག་རྟོག་མེད། །འཁྲུལ་དང་མ་འཁྲུལ་རང་རིག་གཞན་རིག་སྟེ། །སེམས་དང་སེམས་བྱུང་བཅས་སོ་མངོན་སུམ་ལ། །དབང་ཡིད་རང་རིག་རྣལ་འབྱོར་མངོན་སུམ་བཞི། །དངོས་སྟོབས་གྲགས་པ་ཡིད་ཆེས་རྗེས་དཔག་སོགས། །དབྱེ་སྒོ་མང་ཞིང་ཚད་འབྲས་ཞར་ལས་རྟོགས། །རྟོགས་བྱེད་འགལ་འབྲེལ་དགག་སྒྲུབ་སྤྱི་བྱེ་བྲག །གཅིག་དང་ཐ་དད་སེལ་འཇུག་སྒྲུབ་འཇུག་གཞན། །མཚན་མཚོན་རྫས་ལྡོག་རྗེས་དཔག་རྣམ་གཉིས་སོ། །རང་དོན་རྗེས་དཔག་ཚུལ་གསུམ་རྟགས་ཡང་དག །མ་ཚང་ལྟར་སྣང་འགལ་རྟགས་ལ་སོགས་དོར། །དཔེ་ཡང་དེ་དག་ཉིད་ཀྱིས་གཏན་ལ་དབབ། །གཞན་དོན་རྗེས་དཔག་རྒོལ་གཉིས་མཐུན་གྲུབ་ཀྱི། །ཚུལ་གསུམ་སྒྲུབ་ངག་ཡན་ལག་གཉིས་ལྡན་དང༌། །རྟགས་གསལ་སུན་འབྱིན་ཐལ་འགྱུར་ལ་སོགས་པ། །ལྟར་སྣང་དོར་ནས་ཡང་དག་ཉིད་ཀྱིས་བསྒྲུབ། །འདི་ནི་ཕྱི་རབས་རྣམས་ལ་གྲགས་ཆེ་སྟེ། །རིག་གཏེར་ཐུན་མིན་རིག་གཞུང་རྒྱ་མཚོ་དང༌། །སྔ་རབས་པ་ཡི་ལུགས་སོགས་ཐ་དད་དོ། །ཚད་མའི་གཞུང་གི་བརྗོད་བྱ་ཐམས་ཅད་ཀྱང༌། །མངོན་རྗེས་ལྟར་སྣང་བཅས་པ་བདག་རིག་བྱེད། །སྒྲུབ་དང་སུན་འབྱིན་ལྟར་སྣང་བཅས་པ་ཡིས། །གཞན་ལ་གོ་བྱེད་རྟོག་གེའི་ཚིག་དོན་བརྒྱད། །མདོར་ན་གཞལ་བྱ་མངོན་ལྐོག་ཤིན་ལྐོག་གསུམ། །འཇལ་བྱེད་མངོན་རྗེས་དཔྱད་གསུམ་དག་པའི་ལུང༌། །མངོན་སུམ་བཞི་དང་རྗེས་དཔག་གཏན་ཚིག་གསུམ། །ཐ་སྙད་སྣ་ཚོགས་དེ་ལས་འཕྲོས་པའོ། །ཆོས་ཅན་དབྱེ་གཞི་ཆོས་ཀྱི་དབྱེ་བ་དང༌། །ངེས་བྱའི་རྣམ་བཞག་ངེས་བྱེད་ཐལ་འགྱུར་དང༌། །ལྟ་བ་དབུ་མར་འཇུག་པའི་ཚུལ་ལྔ་༼རྩ་༢༩ན༽པོ། །རིག་པའི་དབང་ཕྱུག་རྣམས་ཀྱིས་བསྡུས་པ་སྟེ། །ཐ་སྙད་ཀྱིས་གཞལ་དོན་དམ་ཚད་མར་སྒྲུབ། །དོན་གཉེར་རྗེས་འཛིན་བཟོ་རིག་མཐའ་ཡས་ཀྱང༌། །སྒོ་གསུམ་བཟོ་ལ་ཤེས་བྱ་ཀུན་ཀྱང་འདུ། །ལུས་བཟོ་མཆོག་ནི་སྐུ་གསུང་ཐུགས་རྟེན་ཏེ། །ལྷ་བཟོ་མཁས་དང་གཙང་སྦྲ་བསྙེན་གནས་ལྡན། །གསང་སྔགས་ནང་པར་དབང་ཐོབ་དམ་ཚིག་ཅན། །རྒྱུ་དང་ལག་ཆར་བཅས་པ་བྱིན་གྱིས་བརླབ། །གཞུང་མཐུན་དམ་ཚིག་བྲིས་སྐུ་མཆོག་ཡིན་ཏེ། །ཆ་ཚད་དུས་ཀྱི་འཁོར་ལོར་རང་སོར་ནི། །བརྒྱ་དང་ཉེར་ལྔ་སྡོམ་འབྱུང་བརྒྱ་ཉི་ཤུ། །གདན་བཞི་དེ་མཚུངས་དམར་ནག་ཞལ་ཚད་བརྒྱད། །མདོ་དང་རྒྱ་གཞུང་དེ་མཐུན་དེ་རྗེས་འབྲང༌། །འཇལ་བྱེད་རང་སོར་ཕྱེད་དང་བཅུ་གསུམ་མམ། །བཅུ་གཉིས་ཐལ་མོ་སྐབས་སྦྱར་ཚད་ལྔ་ཡི། །དང་པོ་གཉིས་པ་དུས་འཁོར་སྡོམ་འབྱུང་ལྟར། །གསུམ་པ་བཞི་པ་ཐལ་མོ་དགུ་བརྒྱད་དེ། །མདོ་རྒྱུད་དངོས་བསྟན་ཡིན་གྱི་བསྒྲིམས་ཏེ་འབད། །གཤེགས་སེམས་ཁྲོ་དང་ཆགས་བྲལ་གང་འོས་སྦྱར། །བཞི་པ་ཤིན་དུ་ཁྲོས་པ་རྣམས་ལའོ། །ཐལ་མོ་དྲུག་པ་ཕྱིས་བྱུང་བོད་ཀྱི་ལུགས། །ལྷ་རིགས་ཆགས་བྲལ་འཁོར་ལོས་སྒྱུར་བ་དང༌། །ཞི་བ་རྒྱན་མེད་དྲང་སྲོང་རིག་ངན་ཚུལ། །སངས་རྒྱས་རོལ་པའི་ཁྲོ་བོ་ཁྲོ་བོའི་རྒྱལ། །སེམས་དཔའ་མཆོག་ཕལ་ཕྱག་བརྙན་ཕོ་ཉར་བསྡུ། །འོན་ཀྱང་དེང་སང་ཆགས་ཚད་བཅུ་གཅིག་ཏུ། །གྲགས་ཆེ་ཀུན་ཀྱང་ཚངས་ཐིག་སྔོན་སོང་ནས། །ཆགས་བྲལ་ལོངས་སྐུ་སོར་མོ་བརྒྱ་ཉེར་ལྔ། །བྱང་སེམས་བརྒྱ་དང་ཉི་ཤུ་དྲང་སྲོང་ཁྲོས། །ཐལ་མོ་བཅུ་གཉིས་ཡུམ་རྣམས་ཐལ་མོ་དགུ། །གཤིན་རྗེ་གནོད་སྦྱིན་བརྒྱད་དང་སྲིན་པོ་ཁྲོས། །དྲུག་ལྔ་གསུམ་ཡོད་ཉན་རང་མི་དང་མཚུངས། །ཚངས་སོགས་ཆ་ཆེན་དགུ་ཡིན་གླིང་བཞིའི་མི། །སྲིད་དུ་མཐོ་བདུན་ཞེང་ལ་བརྒྱད་དུ་འགྱུར། །དེ་དག་ལས་རླུང་འགག་པའི་རིམ་པར་གསུངས། །མཚན་དཔེ་ཞི་ཆགས་ཁྲོ་༼རྩ་༢༩བ༽སྒེག་གར་གྱི་ཉམས། །ཆོས་གོས་རིན་ཆེན་རྒྱན་བརྒྱད་དར་གོས་གཉིས། །ཕྱག་རྒྱ་དུར་ཁྲོད་དཔལ་ཆས་བརྒྱད་དམ་བཅུ། །ཕྱག་མཚན་དང་པོའི་རྡོ་རྗེ་ཁ་ཊྭཱཾ་སོགས། །བྱང་ཕྱོགས་དག་པའི་ཁྲི་འགྱོགས་ལེ་ཚན་བདུན། །ཕྱིན་དྲུག་ངོ་བོ་རྒྱབ་ཡོལ་རྒྱན་དྲུག་སོགས། །རིང་ཐུང་སྦོམ་ཕྲ་ཡོ་སོགས་སྐྱོན་མི་ལྡན། །རྩ་བ་ཡན་ལག་ཚོན་སྦྱོར་མདངས་དང་བཅས། །རྣམ་འགྱུར་ཡུལ་བཀོད་སོ་སོའི་ལུགས་མཐུན་ནོ། །རྟེན་གནས་གཞལ་ཡས་ཁང་ལ་བློས་བསླང་དང༌། །བྲིས་ཐིག་ཡོངས་གྲགས་རྡོར་ཕྲེང་རྗེས་སུ་འབྲངས། །སྒྱུ་འཕྲུལ་ལུགས་སོགས་བརྡ་དོན་གཞན་པའང་ཡོད། །གསུང་རྟེན་མདོ་ལས་ཡིག་རིགས་དྲུག་བཅུ་བཞི། །ཡུལ་གླིང་སོ་སོའི་ཡི་གེ་ཀུན་གྱི་མཆོག

།ལཉ྄་ཝར་ལ་སོགས་མགོ་རྐེ་ཁ་དོ་དང༌། །ཁོག་པ་ཁ་གསུམ་མགོ་རྗེས་རགས་པའོ། །བོད་ཡིག་གཟབ་ཆེན་གཟབ་ཆུང་འབྲུ་ཆེ་ཆུང༌། །བཤུར་མ་དཀྱུས་ཡིག་དྲུག་ལ་ཐམས་ཅད་འདུ། །གཟབ་ལ་སྣ་མ་གསར་ལེབ་རིམ་པ་དགུ། །གཡུ་ཁྲིའི་རྗེས་འབྲངས་སྦལ་ལུགས་མང་ལུགས་གཉིས། །གཅེས་བརྒྱད་འདོན་བཅུ་མ་ཆོས་ཉེར་གཅིག་དང༌། །བུ་ཆོས་བཅུ་དྲུག་སྤྱི་ཆོས་གསུམ་ལྡན་བྱ། །འབྲུ་ཆེན་ལི་ལུགས་ལྡན་ལུགས་རིམ་མཆེད་མང༌། །ཆ་ཚད་བྲི་གཞི་སྣག་སྨྱུག་མཁས་པར་བསླབ། །གཙང་སྒྲོས་དག་པ་ཆེ་ཕྲ་ཀུན་ལ་གཅེས། །གསུང་རབ་གཟབ་སོགས་གོ་རིམ་འཛོལ་མེད་འབྲི། །ཡིག་རིགས་གཞན་པ་མཐའ་ཡས་སྤྲོར་མི་ལངས། །ཐུགས་རྟེན་རང་བཞིན་ལྷུན་གྲུབ་བླ་ན་མེད། །བྱིན་རླབས་དངོས་གྲུབ་ཐེག་པ་སོ་སོ་ལྔ། །ལག་ཏུ་བླང་བྱ་སོ་སྐྱེ་ཉན་རང་རྒྱལ། །ལུང་ལས་འབྱུང་ཞིང་རྒྱལ་བའི་མཆོད་རྟེན་བརྒྱད། །ཆ་ཚད་ངེས་མེད་འོན་ཀྱང་དྲི་མེད་འགྲེལ། །བོད་ཀྱི་མཁས་པ་ཕལ་ཆེར་དཔང་པོར་བྱེད། །དེ་ལའང་ཆ་ཆེན་བཅུ་དྲུག་པ་ལ་སོགས། །དབང་དང་དེ་ཕྱེད་ལྷག་བཅས་རྒྱ་ཚད་སྨྲ། །ཐུན་མིན་དུས་འཁོར་ལས་གསུངས་ཡེ་ཤེས་ཀྱི། །མཆོད་རྟེན་སངས་རྒྱས་སྐྱིལ་ཀྲུང་ལྟེ་བ་མན། །བང་རིམ་ལྟེ་འབུར་བུམ་གདན་༼རྩ་༣༠ན༽དཔུང་པའི་བར། །བུམ་ལྡིར་མགྲིན་པ་བྲེ་དང་མཛོད་སྤུའི་བར། །བྲེ་གདོང་དེ་ཡན་ཆོས་འཁོར་ཏོག་དང་བཅས། །ཕྱི་ནང་གཞན་གསུམ་རྣམ་དག་གཅིག་ཏུ་མཐུན། །ཁྱད་པར་དཔལ་མཆོག་རོག་པ་མེད་པ་དང༌། །བལ་ཡུལ་རང་བྱུང་མཆོད་རྟེན་ཆེན་པོ་ཡི། །ཚད་དབྱིབས་སྔོན་བྱུང་མཁས་རློམས་མ་ཐོས་མང༌། །རྙིང་མར་དགེ་གནས་བརྒྱད་ཀྱི་མཆོད་རྟེན་དང༌། །ཐེག་རིམ་དགུ་ཡི་ཚད་དབྱིབས་ལ་སོགས་གསུངས། །རྡོར་དྲིལ་ཕུར་བུ་ཁ་ཊྭཱཾ་ལ་སོགས་པའི། །ཚད་དང་རྣམ་བཞག་བྱ་བཏུས་སོགས་སུ་གསལ། །རྔ་སིལ་གར་འཆམས་སོགས་ཀྱང་ལུས་ཀྱི་ལས། །ཕལ་པ་ཁང་ཁྱིམ་གྲུ་གཟིངས་གོས་རྒྱན་ཟས། །གཞོམ་དང་སྲུང་བའི་འཁྲུལ་འཁོར་གོ་མཚོན་སོགས། །ངག་བཟོ་མཆོག་གྱུར་རྩོད་འཆད་རྩོམ་པ་དང༌། །ལྷན་སྐྱེས་རོལ་མོ་འདྲེན་བཀུག་སྒྱུར་དང་ལྟེངས། །ལྗོན་པ་མེ་ཏོག་འཁྲི་ཤིང་ཆུ་ཀླུང་ཟླ། །གནད་གསུམ་སྔོན་འགྲོས་སྐྱོན་དྲུག་རྒྱུ་ལྔ་སྤང༌། །ཆེན་པོ་དྲུག་སོགས་སྐབས་སུ་བབ་པར་བླང༌། །ཚོགས་སུ་སེང་གེའི་ང་རོ་ལ་སོགས་པ། །ཁྱད་པར་བཅུ་གཉིས་གཞན་ཡང་མཚམས་པར་སྦྱར། །ཕལ་པ་གླུ་དང་གླིང་བུ་གྲལ་འཕྲོས་སོགས། །ཡིད་བཟོ་མཆོག་ནི་ལེགས་གསུང་ཐོས་བསམ་སྒོམ། །ཕལ་པ་རིག་གནས་བཅོ་བརྒྱད་སྒྲ་ཚད་སོགས། །ས་གཞི་རིན་ཆེན་ལྗོན་ཤིང་རྟ་གླང་གཏེར། །ཕོ་མོ་བརྟག་པ་བརྒྱད་དང་ཐུན་མོང་དུ། །ལུགས་ཀྱི་བསྟན་བཅོས་སྒྱུ་རྩལ་དྲུག་ཅུ་བཞི། །སྡེ་བཞི་ལ་སོགས་རྣམ་གྲངས་ཇི་སྙེད་དོ། །ལུས་སྲོག་གསོ་བ་རིག་པ་ཀུན་གྱི་བཅུད། །དཔལ་ལྡན་རྒྱུད་ཆེན་བདུད་རྩི་སྙིང་པོའི་ལུས། །རྩ་བ་གནས་ལུགས་ངོས་འཛིན་གསོ་བ་སྟེ། །གསོ་བྱ་གསོ་བྱེད་གསོ་ཚུལ་གསོ་བས་བཤད། །ལུས་དང་བྱིས་པ་མོ་ནད་གདོན་མཚོན་དུག

།རྒས་པ་རོ་ཙའི་མན་ངག་ཡན་ལག་བརྒྱད། །ནད་དང་གཉེན་པོ་ཐབས་སུ་ཕྱི་མར་དྲིལ། །གསོ་བྱ་གང་ཕྱིར་ལུས་དང་གང་གསོ་ནད། །གསོ་བྱེད་སྤྱོད་ལམ་ཟས་སྨན་དཔྱད་རྣམས་ཏེ། །གསོ་ཐབས་ནད་མེད་༼རྩ་༣༠བ༽གནས་དང་རྣམ་གྱུར་གསོ། །གསོ་མཁན་རྩ་བ་ཡན་ལག་བཅས་པས་བསྡུས། །ལུས་ལ་རྒྱུ་རྐྱེན་རྟགས་ཀྱིས་ཚགས་ཚུལ་རྟོགས། །འདྲ་དཔེ་ཉམས་སྦྱར་ལུས་ཟུང་རྩྭ་ཡི་གནད། །བུ་གའི་གནས་ལུགས་གནོད་བྱ་གནོད་བྱེད་ཀྱི། །མཚན་ཉིད་ལས་དང་འཇིག་ལྟས་གཏན་ལ་དབབ། །ནད་ལ་དུག་གསུམ་ཉེས་གསུམ་ཉེ་རིང་རྒྱུ། །སྐྱེ་མཆེད་གསོག་ལྡངས་སློང་རྐྱེན་སྐྱེད་བྱེད་དེ། །ལམ་དྲུག་ཞུགས་པའི་མཚན་ཉིད་འཕེལ་ཟད་འཁྲུགས། །རྒྱུ་དང་རྟེན་དང་རྣམ་པའི་སྒོ་ནས་དབྱེ། །སྤྱོད་ལམ་རྒྱུན་སྤྱོད་དུས་སྤྱོད་གནས་སྐབས་ཏེ། །ཟས་ཚུལ་བསྡམ་དང་ཟས་ཚོད་རན་པར་བཟའ། །སྨན་ལ་རོ་ནུས་ཞུ་རྗེས་སྦྱོར་བའི་ཐབས། །འཇམ་རྩུབ་དྲག་དཔྱད་དེ་ཡི་ཆ་བྱད་བཅས། །ནད་མེད་བདེར་གནས་རྒས་པའི་ནད་ལས་སྲིང༌། །ན་བ་རྒྱུ་དང་མཚན་ཉིད་ཕན་གནོད་བསྟེན། །ངན་གཡོ་སྐྱོན་དང་སྤང་བླང་མུ་བཞིས་བརྟག །སྤྱི་དང་བྱེ་བྲག་ཁྱད་པར་ཚུལ་གྱིས་གསོ། །ཐུན་མོང་ཁྱད་པར་གསོ་བའི་ཐབས་ལྡན་བྱ། །སྨན་པ་རྒྱུ་དྲུག་མཆོག་གྱུར་ལས་ལ་མཁས། །རང་གཞན་འཕྲལ་ཡུན་བདེ་ལེགས་འབྲས་བུར་སྤྱོད། །རིག་གནས་ཆུང་བ་ལྔ་རུ་གྲགས་པ་ལས། །ཀུན་རྫོབ་བླང་དོར་སྟོན་པའི་སྐར་རྩིས་ནི། །དེ་ཉིད་སྟོང་པ་རགས་སྣང་བརྩི་བའི་གཞི། །རྟེན་འབྲེལ་གྲངས་ཀྱི་རིགས་པ་རྩི་བའི་ཚུལ། །དབུ་མའི་དབུགས་ལས་གཟའ་ཡི་རྐང་པ་འབྱུང༌། །དུས་བཞིའི་མཐའ་རུ་དེ་དག་སྟོང་པར་འཇུག །སླར་ཡང་རྟོགས་པས་དུས་ཀྱི་ངེས་པ་འཆར། །ནང་ཉིད་ཇི་ལྟར་ཕྱི་རོལ་སྣང་བ་ལས། །བགྲོད་བྱ་ཁྱིམ་སྐར་བགྲོད་བྱེད་གཟའ་རྣམས་སྐྱེས། །ཉི་མས་ཁྱིམ་སྤྱོད་དུས་བཞི་གཡས་སུ་འཁོར། །སྐར་ཁྱིམ་གོ་ལ་རླུང་འགྲོས་ཉིན་ཞག་རེར། །གཡས་བསྐོར་གཟའ་རྣམས་རང་འགྲོས་ཡུལ་ལ་སྤྱོད། །དུས་གསུམ་ཚིགས་མཚམས་མུན་ཅན་ཉི་ཟླ་འཕྲད། །ཉི་ཟླ་རླུང་འགྲོས་ཁྱིམ་ཚེས་ཉིན་ཞག་བྱུང༌། །དུས་གསུམ་མཚམས་བཞི་ཐུན་བརྒྱད་དུས་སྦྱོར་ནི། །བཅུ་གཉིས་༼རྩ་༣༡ན༽ཡུད་ཙམ་སུམ་ཅུ་དབུགས་ཉི་ཁྲི། །ཆིག་སྟོང་དྲུག་བརྒྱ་ཆུ་སྲང་སུམ་སྟོང་དང༌། །དྲུག་བརྒྱ་ཆུ་ཚོད་དྲུག་ཅུས་གོ་ལ་འཁོར། །གཟའ་ཚེས་སྐར་སྦྱོར་བྱེད་པའི་ཡན་ལག་ལྔ། །གཟའ་ལྔ་སྒྲ་གཅན་ཏཏྐཱལ་སྤྱོད་ཚུལ་བརྟག

།འབྲས་བུ་ལུང་སྟོན་རྩིས་ཕྲན་གཞན་ཡང་བསླབ། །སྙན་དངགས་འདོད་དོན་ལུས་ལ་བཅད་ལྷུག་སྤེལ། །གྲོལ་བ་རིགས་མཛོད་འདུས་པ་སརྒས་བཅིངས། །ཚིགས་བཅད་རྐང་བཞི་ལྷུག་པ་བརྗོད་དང་གཏམ། །སྤེལ་མ་གཙོ་ཕལ་ཟློས་གར་ཙམྤུ་སྟེ། །མཛེས་བྱེད་ཚིག་སྦྱོར་ཐུན་མིན་ཡོན་ཏན་བཅུ། །ཐུན་མོང་དོན་རྒྱན་སྒྲ་དང་གབ་པའི་ཚིག །སྐྱོན་སྤོངས་རྩོམ་པ་འཇིག་རྟེན་རྒྱན་དུ་བྱེད། །ཚིགས་བཅད་སྡེབ་སྦྱོར་ཡི་གེ་དྲུག་པ་ནས། །རྒྱུན་ཆགས་བར་དུ་བགྲང་བ་བྲྀཏྟ་སྟེ། །མཉམ་དང་མི་མཉམ་ཕྱེད་མཉམ་དག་གིས་བཅིང༌། །ཕྱི་མོ་བགྲང་བ་ཛཱ་ཏི་འཕགས་མ་དང༌། །རོ་ལངས་དམར་སེར་རྣམས་ལ་གཞན་བཤད་འདུ། །པྲསྟཱ་ར་འགོད་སྤྱི་གྲངས་ནཥྚ་དབྱེ། །ཨུདྡིཥྚ་བཟུང་ཡང་བ་ཨ་དྷྭ་བརྟག །ཁྱད་པར་དྲུག་དང་ཐུན་མོང་རྟོགས་བྱེད་གཅིག །ཐོག་མའི་འདོད་རྒྱལ་རྗེས་གྲུབ་དོན་དང་ལྡན། །དངོས་མིང་དེ་བཞིན་བཏགས་མིང་འདྲ་འབྲེལ་གྱི། །རྒྱུ་མཚན་ལས་བྱུང་དེ་ཉིད་ལྡོག་པའི་མིང༌། །འབྲེལ་ལ་རྒྱུ་མིང་འབྲས་དང་འབྲས་མིང་རྒྱུ། །ཚོགས་པ་ཡ་གྱལ་ལ་བཏགས་ལྡོག་པ་སོགས། །མིང་གཅིག་དོན་མང་དོན་གཅིག་མིང་མང་གིས། །མངོན་བརྗོད་ཁམས་དང་མིང་དོན་ཁོང་ཆུད་བྱ། །མཚམས་སྦྱོར་ལྔ་དང་འཇུག་པའི་ཡན་ལག་དང༌། །མཚན་ཉིད་བཅུ་དྲུག་སྒེག་དང་ཕྲེང་བ་སོགས། །ཀུན་དགའི་རོ་ལྡན་ཟློས་གར་དང་མཚུངས་པ། །སེམས་ཅན་མགུ་བྱེད་སྤྱོད་པ་ཀུན་ལ་བསླབ། །ཚེ་འདིའི་བདེ་སྐྱིད་ཙམ་རྟོག་ཐ་མལ་པ། །གྲུབ་མཐས་བློ་བསྒྱུར་ལམ་དང་ལྡན་པ་སྟེ། །ཡང་དག་ཡང་དག་མིན་པའི་ལྟ་བ་མང༌། །འོག་མ་བརྒྱ་ལས་གོང་མར་རེ་རེ་ཙམ། །བསྡུ་ན་ཕྱི་ནང་གཉིས་ཡོད་ཕྱི་པ་ལ། །མུ་སྟེགས་ཞེས་གྲགས་བཏགས་༼རྩ་༣༡བ༽སྤྲུལ་རང་རྒྱུད་གསུམ། །ཕྱི་མར་བསམ་གཏན་པ་ནི་ལྔ་མངོན་ཤེས། །རྟོག་གེ་པ་ཡི་རྩ་བ་རྟག་ཆད་སྨྲ། །དེ་ལ་རྒྱང་འཕེན་པ་རྣམས་འགྲོ་བ་གསུམ། །གསལ་དང་མི་གསལ་སེམས་ཅན་ངོ་བོས་བྱུང༌། །རྒྱུ་སོགས་མ་མཐོང་མེད་སྨྲ་ཚེ་སྔ་ཕྱི། །ལས་སོགས་འགོག་ཕྱིར་མཐོ་རིས་ཙམ་ཡང་མེད། །རྟག་པར་སྨྲ་བའི་ཕྱི་མོ་གྲངས་ཅན་པ། །ཚད་མ་གསུམ་གྱིས་དེ་ཉིད་ཉེར་ལྔ་གཞལ། །ཁྱད་པར་ལྔ་ལྡན་རྩ་བའི་རང་བཞིན་བདག

།གཙོ་བོ་ཡོན་ཏན་གསུམ་སྙོམས་དེ་ལས་བློ། །དེ་ལས་ང་རྒྱལ་དེ་ཙམ་འབྱུང་ཆེན་ལྔ། །ལས་དང་དབང་པོ་ཡིད་བཅས་ལུགས་འབྱུང་འཁོར། །རྣམ་འགྱུར་ལྡོག་པས་སྐྱེས་བུ་ཐར་པར་འདོད། །བྱེ་བྲག་པ་ནི་རྫས་དང་ཡོན་ཏན་ལས། །སྤྱི་བྱེ་འདུ་བ་ཚིག་གི་དོན་དྲུག་སྨྲ། །རིག་པ་ཅན་པ་དེ་མཚུངས་ཚད་མ་བཞི། །གསལ་བའི་གཟུགས་བརྒྱད་སོགས་འདོད་དབང་ཕྱུག་པ། །འཇུག་པ་བཅུ་ལས་རྩོམ་སོགས་ཁྱབ་འཇུག་པ། །རིག་བྱེད་ཚད་མར་ཁས་ལེན་ཚངས་པ་པ། །ས་འོག་སྐྱེས་བུར་རོ་གཅིག་གསང་བ་པ། །དངོས་ཀུན་སྒྲ་ཡི་བདག་ཉིད་བརྡ་སྤྲོད་པ། །མཚན་ཉིད་བཅུ་གཉིས་སོགས་འདོད་རྒྱལ་དཔོགས་པ། །ཚད་མ་བརྒྱད་འདོད་ཙ་ར་ཀ་པ་སྟེ། །ཤེས་བྱ་བཅུ་སོགས་སྨྲ་བ་གཅེར་བུ་པ། །དེ་དག་མངོན་མཐོའི་ལམ་ཙམ་ཡོད་མོད་ཀྱི། །བདག་ལྟས་ཐར་པ་སྒྲིབ་ཕྱིར་དོར་བར་བྱ། །འཚེ་བ་ཆོས་སུ་སྨྲ་བའི་ཀླ་ཀློ་དང༌། །བོད་དང་རྒྱ་ནག་སོགས་སུ་གསུང་རབ་ལས། །ཕྱི་རོལ་གྱུར་པ་ཀུན་ཀྱང་རིང་དུ་སྤང༌། །མངོན་མཐོའི་ཐེག་པར་ལྷ་དང་ཚངས་པ་གཉིས། །ཀུན་གྱི་སྔོན་འགྲོ་དད་པ་རྣམ་གསུམ་ལས། །གཙོ་བོར་ལས་སོགས་ཡིད་ཆེས་འགྲོ་བ་བཞིས། །མི་དགེ་བཅུ་སྤོང་དགེ་བཅུ་འཁོར་བཅས་བསྒྲུབ། །བླང་དོར་ཁྲིམས་གནས་འདྲེས་དང་མི་མཐུན་སྤང༌། །ལས་ལམ་རྫོགས་དང་བསྡམས་པས་མཐོ་རིས་སུ། །རྣམ་སྨིན་རྒྱུ་མཐུན་བདག་པོའི་འབྲས་བཟང་ཐོབ། །གོང་མའི་ཁམས་ལ་བགྲོད་བྱེད་༼རྩ་༣༢ན༽ཚངས་པའི་ཐེག །གཟུགས་ཁམས་བསམ་གཏན་བཞི་སྟེ་རྒྱུ་འབྲས་གཉིས། །རྒྱུ་ལ་ཉེར་བསྡོགས་ཞི་གནས་ཏིང་ངེ་འཛིན། །འཇོག་དང་རྒྱུན་འཇོག་བསླན་འཇོག་ཉེ་བར་འཇོག །འདུལ་དང་ཞི་དང་རྣམ་ཞི་རྩེ་གཅིག་བྱེད། །མཉམ་འཇོག་ཐབས་དགུས་ལུས་སེམས་ཤིན་དུ་སྦྱངས། །གྲུབ་ནས་མཚན་ཉིད་མོས་དང་དབེན་ལས་སྐྱེས། །དགའ་དཔྱོད་སྦྱོར་མཐའ་ཡིད་ལ་བྱེད་དྲུག་གིས། །སྦྱོར་མཐའི་འབྲས་བུ་ཡིད་བྱེད་ལྷག་མཐོང་འགྲུབ། །ཞི་རགས་རྣམ་པ་འཇིག་རྟེན་ཐུན་མོང་ལམ། །དངོས་གཞི་རྟོག་དཔྱོད་དགའ་བདེ་རྩེ་གཅིག་པའི། །ཡན་ལག་ལྔ་ལྡན་བསམ་གཏན་དང་པོའོ། །དེ་ཉིད་སྐྱོན་ཅན་གཉིས་པ་སྐྱོན་མེད་ཀྱི། །མཚན་ཉིད་རིགས་པ་ཡིད་བྱེད་ཉེར་བསྡོགས་ཁྱད། །དངོས་གཞི་རབ་ཏུ་དང་སོགས་ཡན་ལག་བཞི། །དེ་བཞིན་ཉེར་བསྡོགས་ཡིད་བྱེད་ལྷག་མཐོང་གིས། །རིམ་དཔྱོད་གསུམ་པར་དྲན་སོགས་ཡན་ལག་ལྔ། །བཞི་པར་ཡན་ལག་བཞི་ལྡན་སྐྱོན་བརྒྱད་དག

།འབྲས་བུ་སོ་སོའི་དངོས་གཞི་ཆུང་འབྲིང་ཆེས། །སོ་སོའི་གནས་ལ་རྣམ་སྨིན་འབྲས་སོགས་མྱོང༌། །གཟུགས་མེད་སྙོམས་འཇུག་བཞིར་ཡང་རྒྱུ་འབྲས་གཉིས། །བསམ་གཏན་བཞི་སེམས་ཐོབ་ལ་མ་ཉམས་པས། །གཟུགས་རེག་མཐོང་སྣང་བཀག་ནས་ནམ་མཁའ་དང༌། །རྣམ་ཤེས་མཐའ་ཡས་ཅི་ཡང་གཟུང་བྱར་མེད། །འདུ་ཤེས་རགས་པ་ཡོད་མིན་ཕྲ་མེད་མིན། །གོམས་པའི་སྙོམས་འཇུག་སྲིད་རྩེའི་མཐར་ཐུག་སྟེ། །འབྲས་བུ་ཏིང་འཛིན་ཚེ་སོགས་ཁྱད་དུ་འཕགས། །ཚད་མེད་མངོན་པར་ཤེས་སོགས་ཡོན་ཏན་གཞི། །ཕྱི་རོལ་ཐེག་དམན་དོན་དུ་གཉེར་བྱའི་མཆོག །རྒྱལ་བའི་ཐེག་པར་རིམ་འཇུག་སྔོན་འགྲོའོ། །ཐུན་མོང་རིག་པའི་གནས་རྣམས་དང་འཇིག་རྟེན་པའི་ལམ་རྣམ་པར་བཞག་པའི་སྐབས་སོ།། །།

༢ ཐེག་པ་ཆེ་ཆུང་ཤེས་བྱ་སྤྱིའི་གནས་རྣམ་པར་བཞག་པའི་སྐབས། ཕྱག་རྒྱ་བཞི་ལྡན་སྲིད་རྩེའི་གཉེན་པོར་འགྲོ། །མཐའ་གཉིས་སྤངས་ནས་འགོག་བདེན་སྒྲུབ་པ་ཡིས། །ཕྱི་པ་ལས་༼རྩ་༣༢བ༽འཕགས་ངེས་ལེགས་རྒྱལ་བའི་བསྟན། །དབྱེ་བསྡུ་མང་ཡང་ཡོངས་གྲགས་ཐེག་པ་གསུམ། །གྲུབ་མཐའ་བཞིར་གྲགས་ཀུན་ཀྱང་འཁོར་བའི་རྒྱུ། །བདག་འཛིན་སྤངས་ནས་མྱང་འདས་སྒྲུབ་པར་མཐུན། །དེ་རྒྱུ་ཆོས་རབ་རྣམ་འབྱེད་ཤེས་རབ་སྟེ། །གཏན་ལ་དབབ་བྱ་ཕུང་ཁམས་སྐྱེ་མཆེད་དང༌། །རྟེན་འབྲེལ་སོགས་ལ་ཐེག་པ་ཆེ་ཆུང་གི །དབྱེ་བསྡུ་མང་ཡང་དེ་དག་སྤྱི་ཡི་ལུགས། །རིལ་པོར་འཛིན་དང་དབང་པོ་མོས་པ་གསུམ། །བདག་ལྟ་རྨོངས་པའི་གཉེན་པོར་དེ་དག་རྣམས། །རིམ་པ་བཞིན་གསུངས་ཕུང་པོ་འདུས་པ་སྟེ། །གཟུགས་ཚོར་འདུ་ཤེས་འདུ་བྱེད་རྣམ་ཤེས་ལྔ། །གཟུགས་སུ་རུང་བ་རྒྱུ་གཟུགས་བྱུང་བ་བཞི། །སྲ་གཤེར་དྲོད་གཡོ་རྒྱུར་བྱས་འབྲས་བུའི་གཟུགས། །རྣམ་ཤེས་རྟེན་གྱུར་མིག་སོགས་དབང་པོ་ལྔ། །དེ་ཡིས་གཟུང་བྱ་གཟུགས་སོགས་ཕྱི་དོན་ལྔ། །ཡུལ་གཟུགས་ཉེར་ལྔ་སྡེ་ཚན་དྲུག་གམ་བཞི། །སྒྲ་ནི་བཅུ་གཅིག་ཚན་བཞི་ཕྱེ་བས་ལྔ། །དྲི་དྲུག་རོ་ལ་བཅུ་གཉིས་རེག་ཉེར་གཉིས། །བསྟན་མེད་ཐོགས་མེད་ཆོས་ཀྱི་སྐྱེ་མཆེད་པའི། །གཟུགས་ནི་བསྡུས་པ་དག་ལས་གྱུར་སོགས་ལྔ། །རེག་པས་ཡུལ་སྤྱོད་སིམ་གདུང་བར་མ་ཅན། །འདུས་ཏེ་རེག་པའི་རྐྱེན་གྱིས་ཚོར་བ་དྲུག །མཚུངས་ལྡན་སྒོ་ནས་དབྱེ་ཚུལ་རྣམ་པ་གཉིས། །འདུས་ཏེ་ཤེས་པས་ངོ་བོའི་འདུ་ཤེས་དང༌། །མཚན་མ་མེད་སོགས་ས་ཡིས་བསྡུས་པ་དྲུག །དམིགས་པར་འདུ་བྱེད་ངོ་བོ་དྲུག་ཡིན་ལ། །གནས་སྐབས་སེམས་དང་མཚུངས་ལྡན་མི་ལྡན་གཉིས། །དེ་ཡང་སེམས་ནི་དོན་གྱི་ངོ་བོ་དང༌། །སེམས་བྱུང་དོན་གྱི་ཁྱད་པར་རིག་པ་སྟེ། །གནས་སོགས་མཚུངས་ལྔས་སེམས་ཀྱི་རྗེས་སུ་འབྲང༌། །གཅིག་ཏུའང་བཞེད་རུང་ལུགས་འདིར་ཐ་དད་དོ། །ཀུན་གཞི་ཀུན་འགྲོ་ཉོན་ཡིད་དེ་ལྔ་དང༌། །རྩ་ཉོན་བཞི་དང་ཉེ་བའི་ཉོན་མོངས་དྲུག

།འཇུག་པའི་རྣམ་ཤེས་འཁོར་དུ་ཀུན་ཀྱང་འབྱུང༌། །རྫས་ཡོད་ཉེར་གཉིས་བཏགས་ཡོད་ཉི་ཤུ་དགུ། །དེ་དག་བཞི་ལས་རང་རྐྱ་ཐུབ་དང་ཆ། །སེམས་བྱུང་དབྱེ་བ་ཀུན་༼རྩ་༣༣ན༽འགྲོ་ཡུལ་ངེས་ལྔ། །དགེ་བ་བཅུ་གཅིག་རྩ་བའི་ཉོན་མོངས་དྲུག །དེ་ལས་ལྟ་བ་ཤེས་རབ་ཉོན་མོངས་ཅན། །ངོ་བོ་འཇིགས་དང་མཐར་ལྟ་ལ་སོགས་ལྔ། །ཆར་གཏོགས་གསུམ་ལ་ནང་གསེས་དབྱེ་བ་བཅས། །ཉེ་ཉོན་ཉི་ཤུ་གཞན་འགྱུར་བཞི་རྣམས་སོ། །མཚུངས་པར་མི་ལྡན་འདུ་བྱེད་ཉི་ཤུ་གསུམ། །འཕེལ་འགྲིབ་རིག་མེད་གནས་འདྲ་མཚན་ཉིད་དང༌། །ཐ་སྙད་མ་ཐོབ་རྒྱུ་འབྲས་ཆར་བཏགས་ཕྱིར། །དེ་དག་སྡེ་ཚན་བརྒྱད་དུ་འདུ་བ་ཡིན། །སེམས་ཡིད་རྣམ་པར་ཤེས་པ་ཚོགས་བརྒྱད་དེ། །ཀུན་གཞིའི་རྣམ་ཤེས་མ་བསྒྲིབས་ལུང་མ་བསྟན། །བག་ཆགས་བགོ་བཞི་ས་བོན་རྣམ་སྨིན་ཆ། །མི་གསལ་ཆ་ཕྲ་ཡུལ་སྣང་མཚུངས་པར་ལྡན། །ཟག་པ་ལེན་ཅིང་ཁམས་གསུམ་བརྒྱུད་མར་འཇུག །རྡོར་ཏིང་སྐྱེས་དང་དགྲ་བཅོམ་ཚེ་ན་ལྡོག །བག་ཆགས་བགོ་གཞི་དགོད་བྱེད་ཚུལ་དང་དངོས། །རྒྱུན་བརྟན་མི་གསལ་བགོ་ནུས་དགོད་བྱེད་དང༌། །འབྲེལ་ཕྱིར་ཚོགས་བདུན་འཁོར་བཅས་དགོད་བྱེད་ཉིད། །འགག་ཀྱང་འབྲས་བུ་སྐྱེད་ནུས་བགོས་པ་ཡི། །རིགས་འདྲའི་རྒྱུ་མཐུན་གཞན་སྐྱེའི་རྣམ་པར་སྨིན། །ཕྱི་ནང་མི་གསལ་ཀུན་རྫོབ་དམ་པའི་དོན། །ས་བོན་རྣམ་དྲུག་རང་བཞིན་ལྔ་ཡིས་གནས། །འཇོག་བྱེད་གང་གིས་བཞག་ཀྱང་ལུང་མ་བསྟན། །རྫས་གཅིག་དེ་དང་གཞན་དུ་བརྗོད་དུ་མེད། །གནས་པ་གསོ་དང་སྔོན་མེད་སྐྱེད་པས་འཇོག །ངར་འཛིན་བདག་ཉིད་བསྒྲིབས་ལ་ལུང་མ་བསྟན། །ཉོན་མོངས་བཞི་སོགས་མཚུངས་པར་ལྡན་པའི་ཡིད། །ཟག་པས་འཆིང་ཞིང་ས་བོན་འདེབས་པར་བྱེད། །ཀུན་གཞིར་དམིགས་ནས་རྟག་འཇུག་འཕགས་ལ་ལྡོག །འཇུག་པའི་ངོ་བོ་སྣང་ཡུལ་སྣ་ཚོགས་ལ། །དམིགས་པའི་རྣམ་ཤེས་རྐྱེན་བཞི་ལྡན་པར་སྐྱེ། །མཚན་ཉིད་བདག་རྐྱེན་ལ་བརྟེན་སྐྱེ་མཆེད་སྣང༌། །དབང་པོའི་གནས་ལས་ཡུལ་དམིགས་གྲོགས་དང་ལྡན། །བྱེད་ལས་དམིགས་པར་རྟོག་དང་ཉེར་སེམས་སོགས། །ཆུ་ལས་རླབས་བཞིན་རྐྱེན་དང་མཚམས་པར་འབྱུང༌། །༼རྩ་༣༣བ༽ཁྱད་པར་ཡིད་ཤེས་སེམས་མེད་པ་ཡི་སྐབས། །ལྔ་པོར་མ་གཏོགས་རྒྱུན་མི་འཆད་པ་སྟེ། །འདོད་ན་གཟུགས་ཕུང་ལ་སོགས་ཐམས་ཅད་ལྡན། །གོང་མའི་ཁམས་ན་རིམ་གྱིས་ཉུང་བའོ། །ས་བོན་རང་མཚན་འཛིན་པའི་ཁམས་བཅོ་བརྒྱད། །ནང་དང་ཕྱི་རོལ་རྣམ་ཤེས་ཁམས་དྲུག་དྲུག

།ཕུང་པོས་བསྡུས་དང་མ་བསྡུས་ཆོས་ཁམས་སོ། །གཟུགས་ཕུང་དབང་ཡུལ་གཟུགས་ཅན་ཁམས་བཅུ་དང༌། །ཆོས་སྐྱེའི་ཕྱོགས་གཅིག་དང་བཅས་གཟུགས་ཀྱིས་བསྡུས། །ཚོར་འདུ་བྱེད་གསུམ་ཡིད་ཀྱི་ཡུལ་ཡིན་ཕྱིར། །ཆོས་སྐྱེའི་ཁམས་ཀྱི་ཕྱོགས་གཅིག་ཆོས་ཀྱིས་བསྡུས། །རྣམ་ཤེས་ཕུང་པོ་ཚོགས་དྲུག་ཉོན་ཡིད་བཅས། །རྣམ་ཤེས་ཁམས་བདུན་ཞེས་བྱ་སེམས་ཀྱིས་བསྡུས། །རྒྱུ་རྐྱེན་ཚོགས་མིན་ཕུང་པོས་མ་བསྡུས་པ། །ཆོས་ཁམས་ཕྱོགས་གཅིག་འདུས་མ་བྱས་པའི་ཁམས། །དེ་བཞིན་ཉིད་གསུམ་ནམ་མཁའ་འགོག་པ་གཉིས། །མི་གཡོ་བ་དང་ཚོར་འདུ་བཀག་པ་བརྒྱད། །འདུས་བྱས་འདུས་མ་བྱས་དངོས་བརྒྱད་གཉིས་དག །བསྡམས་པ་ཡིད་ཤེས་ཁོ་ནའི་སྤྱོད་ཡུལ་ཕྱིར། །ཁྱད་པར་ཆོས་ཁམས་ཞེས་སུ་རྣམ་པར་བཞག །རྣམ་ཤེས་སྐྱེ་བའི་སྒོ་ལས་ཡུལ་གཞན་ལ། །མཆེད་པ་མིག་གཟུགས་ལ་སོགས་བཅུ་གཉིས་ཏེ། །རྟེན་དང་དེ་མ་ཐག་རྐྱེན་ནང་དང་ནི། །དམིགས་རྐྱེན་ཕྱི་རོལ་སྐྱེ་ཞིང་མཆེད་པའི་སྒོ། །གཟུགས་ཅན་སྐྱེ་མཆེད་བཅུ་ནི་ཁམས་དང་འདྲ། །རྣམ་ཤེས་ཁམས་བདུན་ཡིད་ཀྱི་སྐྱེ་མཆེད་དེ། །ཆོས་ཁམས་བཅུ་དྲུག་ཆོས་ཀྱི་སྐྱེ་མཆེད་དོ། །སྣང་བ་གཟུགས་དང་གཙོ་སེམས་འཁོར་སེམས་བྱུང༌། །ལྡན་མིན་འདུ་བྱེད་འདུས་མ་བྱས་པ་སྟེ། །ཉན་ཐོས་པ་རྣམས་ཤེས་བྱ་གཞི་ལྔར་བསྡུ། །དབང་པོ་དོན་ལྔ་རྣམ་རིག་བྱེད་མིན་གཟུགས། །ཚོགས་དྲུག་སེམས་དང་དགེ་བའི་ས་མང་བཅུ། །ཉོན་མོངས་ས་དྲུག་མི་དགེའི་ས་པ་གཉིས། །ཆུང་ངུའི་ས་བཅུ་མ་ངེས་ས་པ་བརྒྱད། །བསྡམས་པས་སེམས་བྱུང་བཞི་བཅུ་རྩ་དྲུག་སྟེ། །ལྡན་མིན་འདུ་བྱེད་བཅུ་བཞི་ཆ་དང་བཅས། །༼རྩ་༣༤ན༽ནམ་མཁའ་འགོག་གཉིས་འདུས་མ་བྱས་པའོ། །གཟུགས་ཕུང་ཆོས་ཁམས་ཡིད་ཀྱི་སྐྱེ་མཆེད་ཀྱིས། །ཀུན་རྫོབ་ཀུན་བསྡུས་དེ་དག་རྫས་བཏགས་ཀྱི། །དངོས་པོ་དངོས་པོ་མེད་པ་གསུམ་དུ་འགྱུར། །ཕུང་ཁམས་སྐྱེ་མཆེད་གཅིག་བསྡུས་རེ་རེར་ཡང༌། །འབྱུང་ཁམས་སྣོད་བཅུད་སེམས་ཡིད་རྣམ་པར་ཤེས། །མཚན་གཞི་མཚན་ཉིད་དངོས་མེད་གསུམ་གསུམ་དབྱེ། །མཚན་གཞི་ཚོར་བ་འདུ་ཤེས་འདུ་བྱེད་གསུམ། །མཚན་ཉིད་ཡུལ་དུས་དངོས་པོར་བཏགས་པ་གསུམ། །གཞན་འགྱུར་དངོས་བརྟེན་མི་སྲིད་དངོས་མེད་བཅས། །གཞི་ཆོས་ཉེར་གཅིག་ཐུན་མོང་ཐུན་མོང་མིན། །རྒྱལ་བའི་གནས་སུ་བགྲོད་བྱེད་ལམ་རྣམ་གསུམ། །ཆོས་དབྱིངས་དོན་དམ་འདུས་མ་བྱས་གཅིག་པུ། །ཤེས་བྱར་སྲིད་པ་ཉི་ཤུ་རྩ་ལྔ་ཞེས། །ཕྱིར་མི་ལྡོག་པའི་འཁོར་ལོའི་རྣམ་བཞག་གོ

།གཞན་ཡང་མཚན་ཉིད་འཇུག་གཞི་ཆོས་ལྔ་དང༌། །འཇུག་པའི་མཚན་ཉིད་གསུམ་ལས་འཕྲོས་པ་ཡི། །རྟེན་འབྲེལ་ལ་སོགས་ཐེག་ཆེན་བསྡུས་པ་སྟེ། །གནས་སམ་ཡུལ་གྱི་སྤྱི་ནི་རྒྱུ་མཚན་ལ། །བག་ཆགས་ལྷན་སྐྱེས་བློར་སྣང་རང་བཞིན་དང༌། །བཏགས་བདག་གཟུགས་བརྙན་ལ་སོགས་དབྱེ་སྒོ་མང༌། །དེར་བཏགས་བླ་དྭགས་ཚིག་སྤྱི་མིང་ཡིན་ལ། །དངོས་འབྲེལ་འདུས་པ་ཐ་དད་གྲགས་མ་གྲགས། །སེམས་དང་སེམས་ལས་བྱུང་བ་རྣམ་རྟོག་སྟེ། །མཚན་བཅས་མཚན་མེད་ཉོན་མོངས་མི་མོངས་སོགས། །བརྗོད་དང་རྟོག་པ་ལས་འདས་དེ་བཞིན་ཉིད། །ལམ་ཤེས་མཉམ་རྗེས་ཡང་དག་ཤེས་པ་སྟེ། །ཡུལ་དང་ཡུལ་ཅན་མཚན་ཉིད་སོགས་དང་ལྡན། །རྟེན་གྱི་ཤེས་བྱ་ཐམས་ཅད་འདི་རུ་འདུས། །བརྗོད་དང་རྟོག་པས་བཏགས་རྣམས་ཀུན་བཏགས་ཏེ། །གང་ཟག་བདག་སོགས་མཚན་ཉིད་ཆད་པ་དང༌། །གཟུང་འཛིན་གཉིས་སྣང་ལྟ་བུ་རྣམ་གྲངས་པ། །ལྟོས་ནས་བཏགས་གསུམ་ཡང་ན་རྣམ་པ་བཅུ། །གཞན་དབང་རྒྱུ་རྐྱེན་ལས་སྐྱེས་རྣམ་རིག་ཙམ། །ཀུན་ཉོན་ས་༼རྩ་༣༤བ༽བོན་ཀུན་བྱང་གཉིས་ཀའི་ངོར། །མ་གྲུབ་གཉིས་སམ་ཡང་ན་དྲུག་ཏུ་དབྱེ། །དོན་དམ་ཆོས་ཉིད་ཡོངས་གྲུབ་དེ་བཞིན་ཉིད། །རང་བཞིན་དག་པ་གློ་བུར་དྲི་མེད་དང༌། །ལམ་ཤེས་གསུང་རབ་དམིགས་ཡུལ་གྲུབ་པ་བཞི། །ཁྱད་པར་དབྱེ་བ་རྣམ་གཡེང་རྣམ་རྟོག་བཅུ། །རྣམ་རིག་བཅུ་གཅིག་ཡོངས་གྲུབ་དགུ་སོགས་གསུངས། །གཞན་དབང་སྣང་ཆ་འཁྲུལ་པའི་ཀུན་བཏགས་ཕྱིར། །དབྱེ་བ་མཚན་ཉིད་པ་ནི་གཉིས་སུ་འདུ། །མེད་དང་ཡོད་དང་རང་བཞིན་སྟོང་པ་ཉིད། །མཚན་གཞིར་འཇུག་ཚུལ་སྣང་ཆ་ཀུན་བཏགས་ཏེ། །གསལ་རིག་གཞན་དབང་སྤྲོས་བྲལ་ཡོངས་གྲུབ་བོ། །སྔ་མ་གཉིས་པོ་རྟེན་ཅིང་འབྲེལ་ལས་བྱུང༌། །དེ་ཡང་བསྐྱེད་བྱ་སྐྱེད་བྱེད་རྒྱུ་འབྲས་ཅན། །བཞག་བྱ་འཇོག་བྱེད་གཅིག་ལ་གཅིག་ལྟོས་པ། །ཡང་དག་རྟེན་འབྲེལ་ཀུན་གཞིའི་རྣམ་ཤེས་བཅས། །ངོ་བོ་སྣང་ཙམ་ལྟོས་གྲུབ་བརྟེན་ནས་སྐྱེས། །ངེས་ཚིག་རྒྱུ་རྐྱེན་ཚོགས་ལ་རྟེན་ཅིང་འབྲེལ། །སྒྲ་དོན་བྱེད་པ་པོ་མེད་རྒྱུར་བཅས་སོགས། །མ་རིག་རིག་པའི་འགལ་ཟླ་ཆོས་གསུམ་ལྡན། །དབྱེ་སྒོ་མང་ཡང་ཉོན་མོངས་ལྡན་མིན་གཉིས། །རྩ་བ་བདག་ཏུ་རྨོངས་པ་ཉོན་ཡིད་འཁོར། །འདུ་བྱེད་བསོད་ནམས་ཡིན་མིན་མི་གཡོའི་ལས། །རྣམ་ཤེས་ཀུན་གཞི་ཆགས་བཅས་རྒྱུ་འབྲས་གཉིས། །མིང་བཞི་མངལ་གྱི་སྐབས་ལྔ་གཟུགས་ཡིན་ཏེ། །དབང་པོ་དྲུག་གསལ་སྐྱེ་མཆེད་ངོ་བོ་ཡིན། །རེག་པ་བཅས་ནས་ཡུལ་དབང་ཤེས་གསུམ་འཕྲད། །ཚོར་བ་དེར་བརྟེན་ཆགས་སྡང་བར་མ་མྱོང༌། །འདོད་སྲིད་ཉེར་སྤྱོད་ཡོངས་བཟུང་སྲེད་པ་སྟེ། །འདོད་དང་སྲིད་ལྟ་བདག་སྨྲའི་ཉེར་ལེན་གྱིས། །ཡང་སྲིད་འགྲུབ་བྱེད་ལས་སྟོབས་ལྡན་གྱུར་པས། །ཉིང་མཚམས་སྦྱར་ཏེ་སྐྱེ་བ་ཐོབ་ནས་བརྩམས། །སྐད་ཅིག་རྒྱུན་འགྱུར་སྲོག་འགག་རྒ་ཤིའོ། །བྱེད་ལས་དོན་ལ་སྒྲིབ་ཅིང་ས་བོན་འདེབས། །འཁྲིད་དང་ཀུན་འཛིན་རྫོགས་དང་ཡོངས་སུ་གཅོད། །སྤྱོད་སྡུད་སྦྱོར་ཕྱོགས་སྡུག་བསྔལ་འགྱུར་བར་བྱེད། །རབ་དབྱེ་གསུམ་བརྒྱད་ཡན་ལག་བྱེ་བྲག་བཤད། །གསུམ་ལས་ངོ་༼རྩ་༣༥ན༽བོ་རྣམ་འབྱེད་ཆོས་ཐམས་ཅད། །ཀུན་གཞི་ལས་སྤྲུལ་དབང་རབ་ཁོ་ནར་གསུངས། །སྡུག་དང་མི་སྡུག་རྣམ་འབྱེད་ཉན་རང་ལ། །གསུངས་ཏེ་ཀུན་ཉོན་རྣམ་བྱང་དབང་བྱས་གཉིས། །འབྱེད་པ་ཞེས་བྱ་འཕེལ་ཞིང་རྒྱས་པའི་དོན། །ཉེར་སྤྱོད་ཅན་ནི་ཚོགས་དྲུག་སྐྱེ་འགག་ཚུལ། །ཉན་ཐོས་རྣམས་ཀྱིས་བདག་མེད་སྒོ་ནས་སྡོམ། །བརྒྱད་ནི་རྣམ་པར་ཤེས་དང་སྐྱེ་འཆི་འབྱུང༌། །ས་བོན་མྱུ་གུ་སྡོང་བུ་ལ་སོགས་ཕྱི། །ཆགས་གནས་འཇིགས་པ་སྣོད་ཀྱི་རབ་དབྱེ་དང༌། །ཟས་བཞིས་འཚོ་དང་འདོད་དང་མི་འདོད་འགྲོ། །དྲུག་པོ་ཀུན་ཉོན་ཕྱོགས་ཡིན་ལམ་ལྔར་བརྟེན། །ཐར་པ་རྣམ་པར་དག་པས་རབ་ཏུ་དབྱེ། །མངོན་ཤེས་དྲུག་ཐོབ་མཐུ་སྟོབས་རབ་དབྱེ་དག

།རྣམ་བྱང་ཕྱོགས་ཏེ་བསྐྱེད་བྱ་སྐྱེད་བྱེད་དོ། །བྱེ་བྲག་ཡན་ལག་བཅུ་གཉིས་གནས་སྐབས་པ། །འདོད་ཁམས་སྐྱེ་བ་གཉིས་ལ་རྫོགས་པ་ནི། །འཕེན་བྱེད་གཉིས་ཀྱིས་འཕངས་པའི་ཡན་ལག་ལྔ། །འགྲུབ་པ་གཉིས་དང་གྲུབ་པའི་ཡན་ལག་གསུམ། །འཕེན་གྲུབ་བཞི་ལ་རྒྱུ་འབྲས་རིམ་པ་གཅིག །ས་བོན་འདེབས་དང་གསོ་བ་ཤེས་ཕྱིར་གསུངས། །སྔོན་དང་ཕྱི་མཐའ་གཉིས་གཉིས་བར་མཐར་བརྒྱད། རྒྱུ་འབྲས་ཚར་གཉིས་འདོད་སྐྱེ་གསུམ་ལ་རྫོགས། །རྨོངས་པ་རྣམ་གསུམ་ཟློག་ཕྱིར་རྒྱ་ཆེར་བསྟན། །མཐོང་ཆོས་མྱོང་འགྱུར་ཚེ་གཅིག་རྫོགས་པའང་ཡོད། །བྱ་རྫོགས་སྐད་ཅིག་གཅིག་ལ་རྫོགས་པ་ནི། །སྲོག་གཅོད་བཞིན་ཏེ་དེ་ཡི་རྟེན་འབྲེལ་ཡིན། །འབྲེལ་པ་ཅན་ནི་དབུས་མཐའ་རྣམ་འབྱེད་ལས། །སྐྱེ་བ་རྒ་ཤི་བསྡམས་ནས་བཅུ་གཅིག་དབྱེ། །མ་རིག་སྲེད་ལེན་ཉོན་མོངས་འདུ་སྲིད་ལས། །ལྷག་མ་སྡུག་བསྔལ་སྐྱེ་བའི་ཀུན་ཉོན་གསུམ། །ལས་ཉོན་རྒྱུ་འབྲས་ལྔ་བདུན་གཉིས་སུ་བསྡུ། །འཕེན་གྲུབ་རྒྱུ་བདུན་ཚེ་གཉིས་རྫོགས་པར་བསྟན། །དབྱིག་གཉེན་ཞབས་ཀྱིས་འཕེན་གྲུབ་བཞི་ལྡན་དེ། །གང་གིས་འཕེན་དང་ཇི་ལྟར་འཕེན་པའི་ཚུལ། །གང་འཕངས་གང་གིས་གྲུབ་དང་ཇི་ལྟར་གྲུབ། །གང་འགྲུབ་ཉེས་པ་༼རྩ་༣༥བ༽བདུན་དུ་དབྱེ་བས་འཆད། །བྱས་མིན་མི་རྟག་ས་བོན་མཐུ་ལྡན་པས། །དངོས་རྣམས་སྐྱེ་འགག་རྟེན་འབྲེལ་རྟོགས་ལས་འབྱུང༌། །སྣང་ཙམ་ཀུན་རྫོབ་དེ་ཡི་ཆོས་ཉིད་ནི། །དོན་དམ་རྟེན་འབྲེལ་ཙམ་འཇོག་ཤིན་དུ་ཕྲ། །རྒྱུ་དང་མཚན་ཉིད་སྐྱེ་གནས་འབྱུང་བས་ཟབ། །འགལ་བ་ལྟར་སྣང་ལྔ་ཡིས་རྟོགས་པར་དཀའ། །ཆོས་ཀུན་བདག་མེད་རྟེན་ཅིང་འབྲེལ་འབྱུང་ཙམ། །བདེན་མེད་རྣམ་རིག་ནང་གི་དེ་ཉིད་དང༌། །དེ་ཡང་གདོད་ནས་མ་གྲུབ་སྣང་ཙམ་པ། །མི་འགལ་གཉིད་ཀྱིས་བསླད་པའི་ཤེས་པ་བཞིན། །རང་བཞིན་མེད་པའི་དེ་ཁོ་ན་ཉིད་ཡིན། །འོད་གསལ་ཡེ་ཤེས་རྟེན་འབྲེལ་ཡུལ་ལས་འདས། །བྱ་བྱེད་ལྟོས་བཞག་དག་ལས་གྲོལ་ཕྱིར་རོ། །ཐེག་པ་ཆེ་ཆུང་ཤེས་བྱ་སྤྱིའི་གནས་རྣམ་པར་བཞག་པའི་སྐབས་སོ།། །།

༣ རྒྱུ་མཚན་ཉིད་ཀྱི་ཐེག་པ་རྣམ་པར་བཞག་པའི་སྐབས། ནང་པའི་ཐེག་གསུམ་རྒྱལ་བས་རྣམ་པར་བཞག །གྲུབ་མཐའ་བཞི་པོ་གང་ཟག་སོ་སོ་ཡི། །རང་བློས་ལྟ་བ་མཐར་ཐུག་གྲུབ་དོན་ཏེ། །ཐེག་པ་དམན་ལ་ཉན་ཐོས་རང་རྒྱལ་གཉིས། །གཞན་བརྟེན་ཐོས་སྒྲོགས་ཉན་ཐོས་འཇུག་པའི་སྒོ། །སྡུག་བསྔལ་ཀུན་འབྱུང་འགོག་ལམ་བདེན་པ་བཞི། །ཆོས་རྗེས་བཟོད་ཤེས་བཅུ་དྲུག་རྣམ་པ་ཅན། །སྔ་མའི་ལས་ཉོན་གྱིས་བསྐྱེད་ཕུང་པོའི་རྒྱུན། །འབྱུང་འགྱུར་ཉེར་ལེན་རྒྱུར་གྱུར་ལས་ཉོན་མོངས། །གཉེན་པོས་སྤང་བྱ་བཅོམ་པའི་སྤངས་པ་དང༌། །སྤོང་ཐོབ་ནུས་པའི་ཡེ་ཤེས་ངོ་བོའོ། །བསྟེན་དང་མི་མཐུན་མེད་པ་མཚན་ཉིད་དོན། །རྒྱུ་འབྲས་གཉིས་ཕྲུག་གྲངས་དང་གོ་རིམ་ངེས། །ཤེས་བྱ་སྤང་བྱ་ཐོབ་བྱ་བསྟེན་པར་བྱ། །རང་རང་ངོ་བོར་མི་སླུ་བདེན་པར་བརྗོད། །ཁམས་གསུམ་ས་དགུ་སེམས་ཅན་སྐྱེ་བའི་གནས། །དེར་སྐྱེས་འགྲོ་བ་སྡུག་བདེན་རང་བཞིན་ཏེ། །ངོ་བོ་བརྒྱད་དྲུག་གསུམ་མམ་གཉིས་སུ་འདུ། །ཉོན་མོངས་ཟག་བཅས་ལས་རྣམས་ཀུན་འབྱུང་བདེན། །ཕྲ་རྒྱས་ཡུལ་དམིགས་ཚུལ་མིན་ཡིད་བྱེད་རྒྱུ། །སེམས་བྱུང་རབ་ཏུ་མ་ཞིའི་མཚན་ཉིད་ཅན། །རྩ་ཉོན་༼རྩ་༣༦ན༽ཉེ་ཉོན་ལྟ་བའི་ཀུན་སློང་གིས། །སེམས་པའི་ལས་དང་དེས་བསྐྱེད་ལུས་ངག་ལས། །བསོད་ནམས་མིན་དང་བསོད་ནམས་མི་གཡོ་བ། །འཕེན་རྫོགས་མྱུར་བུལ་བྱས་བསགས་སྟོབས་ཆེ་ཆུང༌། །སྣང་ཚུལ་མཐུན་མིན་སྒོ་ནས་ཁམས་གསུམ་སྦྱོར། །ལམ་གྱིས་བྲལ་ཐོབ་འགོག་པ་དེ་བཞིན་ཉིད། །མེད་དགག་རྫས་གྲུབ་མ་གྲུབ་བྱེ་མདོས་འདོད། །རང་བཞིན་མཚན་ཉིད་ཟབ་སོགས་བཅུ་གཉིས་སོ། །གང་ལ་ཞུགས་ནས་གོ་འཕང་བགྲོད་བྱེད་ལམ། །ཚོགས་སྦྱོར་མཐོང་སྒོམ་མི་སློབ་ལྔ་ཡིས་བསྡུས། །མི་རྟག་སྡུག་བསྔལ་སྟོང་པ་བདག་མེད་པ། །རྒྱུ་དང་ཀུན་འབྱུང་རབ་སྐྱེ་རྐྱེན་དང་ནི། །འགོག་པ་ཞི་བ་གྱ་ནོམས་ངེས་པར་འབྱུང༌། །ལམ་རིག་སྒྲུབ་དང་ངེས་འབྱིན་སྤྱི་མཚན་ནོ། །བསྲུང་བྱའི་སྡོམ་པ་ངེས་འབྱུང་སོ་ཐར་ཁྲིམས། །ལྟ་བ་གང་ཟག་བདག་མེད་གཙོ་བོར་རྟོགས། །མྱང་འདས་མི་སྐྱེའི་ཆོས་ཅན་འདུས་མ་བྱས། །མ་ཡིན་དགག་དང་མེད་དགག་བྱེ་མདོས་འདོད། །ལྷག་བཅས་འདུས་བྱས་མ་བྱས་བརྒྱད་ཅུ་དགུ། །འབྲས་བུ་བཞི་དང་ལྷག་མེད་རྒྱུན་ཆད་དོ། །གྲུབ་མཐའ་བྱེ་བྲག་སྨྲ་དང་མདོ་སྡེ་པ། །ཐུན་མོང་ཐེག་ཆེན་གསུང་རབ་ཁས་མི་ལེན། །རྟག་གཅིག་བདག་སྤངས་བྱེད་པོ་ལས་སུ་སྨྲ། །གང་ལ་དམིགས་ན་ཟག་པ་རྒྱས་མིན་ཕྱིར། །འདུས་བྱས་ཟག་བཅས་ལམ་བདེན་འདུས་མ་བྱས། །ཟག་མེད་ཆོས་ཡིན་གཞིག་དང་སེལ་བྱེད་ཀྱིས། །དེར་འཛིན་འདོར་རུང་དངོས་དང་རྒྱུན་དག་ནི། །ཀུན་རྫོབ་ཡོད་པ་དོན་དམ་དོན་བྱེད་མིན། །མི་འདོར་རྡུལ་ཕྲན་ཆ་མེད་སྐད་ཅིག་སེམས། །དོན་དམ་ཡོད་པ་དེ་ལ་དོན་བྱེད་ཡིན། །འདུས་བྱས་སྐྱེ་ཚུལ་ལམ་འབྲས་ཕལ་ཆེར་མཐུན། །མི་མཐུན་བྱེ་སྨྲས་སྡེ་བདུན་བཀའ་རུ་འདོད། །རྡུལ་ཕྲན་ཆ་མེད་སིལ་བུ་བར་དང་བཅས། །རིགས་མཐུན་བྱ་བ་གཅིག་བྱེད་ནེའུ་གསེང་བཞིན། །དབང་པོས་དོན་མཐོང་ཤེས་པས་དེ་ལ་འཛིན། །གཟུང་འཛིན་རྒྱུ་འབྲས་ཕལ་ཆེར་དུས་མཉམ་སྐྱེ།

གཞི་ལྔ་དུས་༼རྩ་༣༦བ༽གསུམ་མྱང་འདས་རྫས་ཡོད་དང༌། །འདུས་མ་བྱས་རྟག་འགོག་བདེན་དངོས་པོར་སྨྲ། །ཤེས་པ་གཞན་རིག་ལ་སོགས་རྩ་བ་ནི། །གསུང་རབ་ལ་བརྟེན་ཆེ་བཞི་སོགས་ཀྱིས་ཕྱེས། །དཔེ་སྟོན་སྡེ་པས་ཕལ་ཆེར་དེ་ལས་ལྡོག །རྡུལ་ཕྲན་རེག་ལ་མ་འབྱར་པུསྟི་ལྟར། །དབང་པོ་བེམ་པོ་ཕྱི་དོན་ལྐོག་ན་མོ། །ཤེས་པས་མཐོང་མིན་རྣམ་པ་དོན་དུ་མྱོང༌། །གཟུགས་སེམས་ཚོར་འདུ་སེམས་པ་རྫས་སུ་ཡོད། །གཞན་རྣམས་བཏགས་ཡོད་མཁའ་སོགས་མེད་པར་དགག །རང་རིག་གཞན་རིག་དུས་གསུམ་བཏགས་དངོས་སོགས། །དགེ་འདུན་སྲུང་དང་དཔལ་ལེན་སོགས་ཀྱིས་བཞེད། །རྩ་བའི་སྡེ་པ་ཐམས་ཅད་ཡོད་པར་སྨྲ། །ཕལ་ཆེན་གནས་བརྟན་མང་པོས་བཀུར་བ་བཞི། །ལྔ་བདུན་གསུམ་གསུམ་གྱེས་པ་བཅོ་བརྒྱད་དེ། །བདག་ཏུ་སྨྲ་དང་བདག་མེད་སྨྲ་རུ་འདུས། །ཐེག་ཆེན་འགོག་དང་བདེན་གྲུབ་འདོད་སོགས་སྐྱོན། །གཞན་རྣམས་མ་ནོར་རང་སའི་ལུགས་ཡིན་ནོ། །རྣམ་པ་བཅུ་དྲུག་བསྒོམས་པས་ལམ་ལྔ་པོ། །བྱང་ཕྱོགས་ཀྱིས་བགྲོད་འབྲས་བུ་རྣམ་བཞི་འཐོབ། །རྒྱུན་ཞུགས་ཞུགས་པ་འདོད་ཉོན་ཡེ་མ་སྤངས། །བཞི་ལྔ་སྤང་སྲིད་དྲུག་པ་སྤང་མི་སྲིད། །སྐད་ཅིག་བཅོ་ལྔ་གང་ཡང་རུང་ལ་གནས། །དད་དང་ཆོས་རྗེས་འབྲང་གཉིས་འབྲས་གནས་པ། །སྐད་ཅིག་བཅུ་དྲུག་པ་ལ་རྟོགས་པ་ཐོབ། །དབང་པོ་རྟུལ་རྣོ་སྐྱེ་བ་བདུན་དང་གཉིས། །དེ་ཡིས་བསྒོམས་པས་ཕྱིར་འོང་ཞུགས་པར་འགྱུར། །དྲུག་པ་སྤངས་ཤིང་དགུ་པ་གཏན་མ་སྤངས། །འབྲས་གནས་བར་ཆད་གཅིག་པ་ཕྱིར་འོང་དེས། །འབྲེལ་ཆགས་བརྩོན་པས་ཕྱིར་མི་འོང་ལ་ཞུགས། །དགུ་པ་སྤངས་པས་འབྲས་གནས་གཟུགས་སུ་འགྲོ། །བར་དོ་སྐྱེས་ནས་འདའ་དང་གོང་དུ་འཕོ། །གཟུགས་མེད་ཉེར་འགྲོ་མཐོང་ཞི་ལུས་མངོན་བྱེད། །སྲིད་ཉོན་དགུ་པ་སྤང་ཕྱིར་དགྲ་བཅོམ་ཞུགས། །དེ་སྤངས་ཁམས་གསུམ་འཆིང་གྲོལ་འབྲས་གནས་ལ། །གཉིས་ཀ་ཤེས་རབ་ཆ་ལས་རྣམ་པར་གྲོལ། །རྫུ་འཕྲུལ་མངོན་ཤེས་རྒྱན་ཅན་རྒྱན་མེད་དང༌། །ཉེར་ལེན་ཕུང་པོའི་༼རྩ་༣༧ན༽ལྷག་བཅས་ལྷག་མེད་དབྱེ། །སྐྱེས་བུ་ཟུང་བཞི་གང་ཟག་ཡ་བརྒྱད་དེ། །ཐོག་མཐར་གཅིག་ཆར་བར་གཉིས་ཐོད་རྒལ་ཡོད། །རང་རྒྱལ་མྱུར་བ་སྲིད་པ་གསུམ་གྱིས་ཐར། །བསེ་རུ་བསྐལ་བརྒྱས་ཆེ་ཆུང་ཟབ་པར་སྐྱེ། །སྒྲ་དོན་གཞན་ལ་ལྟོས་མིན་རང་བྱང་ཆུབ། །འཇུག་སྒོ་ཕྱི་ཡི་རྒྱུ་འབྲས་དཔེར་བྱས་ནས། །ནང་གི་རྟེན་འབྲེལ་ལུགས་འབྱུང་ལུགས་ལྡོག་སྟེ། །དེ་ཡང་འཁོར་འདས་འབྱུང་ལྡོག་ཕྲུག་གཉིས་ལྡན། །སྡོམ་པ་སོ་ཐར་གང་ཟག་བདག་མེད་དང༌། །གཟུང་དོན་རང་བཞིན་མེད་རྟོགས་དབང་རྣོན་ནི། །སྲིད་མཐར་སྨོན་ལམ་གསུམ་གྱིས་མཚམས་སྦྱར་ནས། །བསྙེན་རྫོགས་བཞི་པའི་རབ་མཐའ་ཁྱད་ཅན་བརྟེན། །རྣམ་པ་བཅུ་དྲུག་བསྒོམ་པས་སྟན་གཅིག་ཏུ། །སྦྱོར་ལམ་དྲོད་ནས་དགྲ་བཅོམ་བར་དུ་འཐོབ། །ཚོགས་སྤྱོད་ཆུང་ངུ་དབང་རྟུལ་ཆེན་པོ་འབྲིང༌། །སྐྱེ་བ་གཉིས་བརྒྱུད་རྣམ་ཐར་ཡིད་བྱེད་ཅན། །སྒྲ་མེད་ལུས་ཀྱི་སྒོ་ནས་ཆོས་སྟོན་མཛད། །བདག་མེད་གཉིས་རྟོགས་བསམ་སྦྱོར་ཕ་རོལ་ཕྱིན། །སྒྲིབ་གཉིས་ཀུན་སྤངས་སྲིད་ཞིའི་མཐར་མི་གནས། །ཆེན་པོ་བདུན་ལྡན་སངས་རྒྱས་ཐེག་པ་ཆེ། །མཚན་ཉིད་རྒྱུ་ཡིས་བགྲོད་བྱེད་གང་ཟག་ནི། །བློ་ཆེན་དབང་པོ་རིམ་གསུམ་སེམས་བསྐྱེད་ནས། །སྦྱོར་བ་ཕ་རོལ་ཕྱིན་པ་དྲུག་ལ་བསླབ། །དེ་ཡང་ངོ་བོ་མཚན་ཉིད་ངེས་ཚིག་དང༌། །དབྱེ་བསྡུ་ཡང་དག་གཙོ་ཁྱད་སློབ་པའི་ཚུལ། །འབྲས་བུ་གྲངས་ངེས་རིམ་པས་ཤེས་པར་བྱ། །དངོས་གཞི་ཞི་གནས་རྩེ་གཅིག་སེམས་དང་ནི། །ཆོས་རབ་རྣམ་འབྱེད་ལྷག་མཐོང་རིམ་བཞིན་བསྒོམ། །གྲུབ་མཐའ་སེམས་ཙམ་དབུ་མ་གཉིས་སུ་གནས། །རྣམ་ཤེས་བདེན་གྲུབ་སྨྲ་བའི་སེམས་ཙམ་པས། །ཐེག་ཆེན་ལམ་ཀུན་གཞི་བདུན་དག་ཏུ་སྡུད། །ཤེས་བྱའི་གནས་ནི་ཀུན་གཞིའི་རྣམ་པར་ཤེས། །མཚན་ཉིད་གསུམ་ལས་དེ་བྱུང་གཞན་གྱི་དབང༌། །ཡང་དག་མིན་རྟོག་བག་ཆགས་དབང་ལས་སྐྱེས། །སྐད་ཅིག་མི་སྡོད་སྔ་༼རྩ་༣༧བ༽མས་དབང་དུ་སྒྱུར། །གདགས་གཞི་རྫས་ཡོད་དེ་སྟེང་ཕྱིན་ཅི་ལོག

།བདག་དང་བདག་གིར་བ་སོགས་ཀུན་དུ་བརྟགས། །བཏགས་ཡོད་དགག་བྱས་སྟོང་པའི་འདུས་མ་བྱས། །གཉིས་སྟོང་ཤེས་པ་མི་རྟོག་དོན་དམ་ཡོད། །དེར་འཇུག་མ་ཞུམ་གསུམ་དང་སྤོང་བ་བཞི། །གུས་པ་དག་གིས་དམིགས་པ་མེད་ཤེས་དང༌། །ཀུན་རྟོག་སྤོང་ཞིང་ཡང་དག་མཐོང་བ་ཡིས། །མོས་སྤྱོད་མཐོང་སྒོམ་མཐར་ཕྱིན་ས་ལ་འཇུག །དེ་ཡི་རྒྱུ་འབྲས་ཕྱིན་དྲུག་སྤྱོད་གནས་པས། །རིམ་བགྲོད་ས་བཅུའི་ཚུལ་རྣམས་རབ་ཏུ་དབྱེ། །བསླབ་བྱ་ལྷག་པའི་བསླབ་པ་རྣམ་པ་གསུམ། །འབྲས་བུ་སྤངས་དང་ཡེ་ཤེས་ཕུན་ཚོགས་སོ། །རང་བཞེད་རྩ་བ་རྣམ་རིག་ལས་བཞིན་པའི། །ཕྱི་དོན་ཅུང་ཟད་མ་གྲུབ་རྨི་ལམ་བཞིན། །དེ་ལ་འདོད་ཚུལ་གཉིས་ཡོད་རྣམ་བདེན་པ། །སྣང་བ་གཟུང་བྱའི་སེམས་སུ་བདེན་པར་འདོད། །དེ་ཡང་ཤེས་རྣམ་རང་ཆར་བདེན་པ་དང༌། །གཟུང་རྣམ་ཇི་སྙེད་འཛིན་ཤེས་དེ་སྙེད་དང༌། །སྣ་ཚོགས་སྣང་ཡང་ངོ་བོ་གཉིས་མེད་སྨྲ། །རྣམ་རྫུན་སྣང་བ་མིག་གི་རབ་རིབ་བཞིན། །མེད་པ་གསལ་སྣང་མི་བདེན་རྫུན་པ་སྟེ། །གཉིས་སྟོང་ཤེས་པ་གཅིག་པུ་བདེན་པར་འདོད། །སྣང་བས་ཤེས་ངོར་གོས་དང་མ་གོས་དང༌། །སངས་རྒྱས་ས་ན་གཉིས་སྣང་ཡོད་མེད་ཀྱི། །འདོད་པས་དྲི་བཅས་དྲི་མེད་གཉིས་སུ་དབྱེ། །སྔོན་གྱི་སློབ་དཔོན་ལྔ་བརྒྱ་སོགས་ཀྱི་སྲོལ། །དངོས་སྨྲའི་སྐྱོན་རྣམས་འཕགས་ཞབས་གཞུང་གིས་བཀག །མཐའ་ལས་རྣམ་གྲོལ་དབུ་མ་གྲུབ་མཐའི་མཆོག །འཇུག་སྒོ་བདེན་པ་གཉིས་ཏེ་མ་དཔྱད་ངོར། །སྣང་ཡང་བདེན་པར་མ་གྲུབ་ཤེས་པ་ཡིས། །བླང་དོར་ལེགས་སྤྱོད་ཀུན་རྫོབ་བདེན་པར་དང༌། །གང་ལའང་བླང་དོར་དགག་སྒྲུབ་མ་མཆིས་པར། །སྣང་ཙམ་ཉིད་ནས་སྟོང་པར་ཤེས་པ་ཡིས། །དོན་དམ་ལ་འཇུག་ཚོགས་གཉིས་ཟུང་དུ་སྦྲེལ། །བསྲུང་བྱ་བྱང་ཆུབ་སེམས་དཔའི་སྡོམ་པ་སྟེ། །རྟོགས་བྱ་ཀུན་རྫོབ་ཆོས་རྣམས་ཆུ་ཟླ་ལྟར། །མེད་བཞིན་༼རྩ་༣༨ན༽སྣང་ལ་དོན་དམ་སྤྲོས་མཚན་ཀུན། །ཉེར་ཞིའི་བདེན་གཉིས་ཕྱིན་ཅི་མ་ལོག་རྟོགས། །འབྲས་བུ་ཞི་བ་སྐུ་གཉིས་མངོན་དུ་བྱེད། །དབྱེ་སྒོ་མང་ཡང་མདོ་སྔགས་དབུ་མ་གཉིས། །མདོ་ལུགས་ངོ་བོ་ཉིད་མེད་རྣལ་འབྱོར་སྤྱོད། །གཙོ་ཕལ་ཕྲ་རགས་ལ་སོགས་བརྡ་ཡང་སྦྱོར། །བོད་དུ་རང་སྟོང་གཞན་སྟོང་ཞེས་སུ་གྲགས། །སྔ་མར་རང་རྒྱུད་པ་དང་ཐལ་འགྱུར་གཉིས། །ཐུན་མོང་ལྟ་བའི་འབྱུང་གནས་གང་ཟག་དང༌། །སྒྲིབ་རྩ་ཆོས་ཀྱི་བདག་གཉིས་རིགས་པས་བཀག

།ཆོས་ཅན་སྟེང་དུ་དགག་བྱ་བཏགས་པ་དང༌། །བསྒྲུབ་བྱ་ལ་ཡང་དོན་དང་ཐ་སྙད་གཉིས། །གཏན་ཚིག་རྒྱུ་འབྲས་གཉིས་ཀ་ངོ་བོ་ལ། །དཔྱོད་བྱེད་བཞི་ཡིས་དངོས་སྨྲའི་ཡོད་མཐའ་སེལ། །སྣང་ཙམ་ལ་དཔྱོད་རྟེན་འབྲེལ་རིགས་པ་ཡིས། །མཐའ་གཉིས་བསལ་བའི་དོན་དམ་མི་མཐུན་མེད། །ཀུན་རྫོབ་རྩོད་ངག་ལ་སོགས་ཁྱད་པར་མང༌། །ཀླུ་སྒྲུབ་དགོངས་འགྲེལ་ལེགས་ལྡན་རྗེས་འབྲངས་བཅས། །རང་གི་འདོད་པ་སྟོང་སོགས་ཁས་བླངས་ནས། །ཚུལ་གསུམ་དངོས་སྟོབས་གྲུབ་པའི་གཏན་ཚིག་འགོད། །ཕྱི་དོན་མདོ་སྡེ་པ་དང་རྗེས་སུ་མཐུན། །ཞི་འཚོ་ལ་སོགས་ཤེས་པ་ཙམ་ཞིག་ལས། །ཕྱི་དོན་མི་བཞེད་རྣམ་བཞག་སེམས་ཙམ་ལྟར། །ཆོས་རྣམས་ཀུན་རྫོབ་འཁྲུལ་བློའི་ཤེས་ངོར་ཡོད། །དོན་དམ་མ་འཁྲུལ་བློ་ངོར་ཡོད་པ་མིན། །རིག་པས་འགོག་ནུས་མི་ནུས་མཚན་ཉིད་ཅན། །བདེན་གཉིས་ངོ་བོ་གཅིག་ལ་ལྡོག་པ་ནི། །ཐ་དད་དོན་བྱེད་ནུས་དང་མི་ནུས་ཀྱིས། །ཡང་དག་ལོག་པའི་ཀུན་རྫོབ་རྣམ་པར་བཞག །བདུན་དངོས་བཀག་པའི་རྣམ་གཅོད་མེད་དགག་སྒྲུབ། །སྐྱེ་སོགས་འགོག་པ་དོན་དམ་རྣམ་གྲངས་པ། །སྤྲོས་པ་ཉེར་ཞི་མཐར་ཐུག་དོན་དམ་ཉིད། །ཀུན་གཞི་མི་འདོད་ཤེས་པ་ཚོགས་དྲུག་འདུས། །འབྲས་བུ་ཡེ་ཤེས་སྣང་བ་སྒྱུ་འདྲར་བཞེད། །ཟླ་གྲགས་ལུགས་སྲོལ་མཚན་མའི་སྤྲོས་གཅོད་ལ། །ཁྱད་འཕགས་༼རྩ་༣༨བ༽མཆོག་སྟེ་གཏན་ཚིག་རང་རྒྱུད་མེད། །གཞན་ངོར་ཙམ་ལས་རང་ལུགས་ཁས་ལེན་བྲལ། །འཇིག་རྟེན་ལ་གྲགས་མངོན་རྗེས་ལུང་ཉེར་འཇལ། །གཞན་གྲགས་རྗེས་དཔག་འགལ་བརྗོད་ཐལ་འགྱུར་དང༌། །མཚུངས་པའི་མགོ་སྙོམས་དང་ནི་མ་གྲུབ་པ། །ཚད་མ་བཞི་དང་རྟགས་བཞིས་དགག་སྒྲུབ་བྱེད། །ཐ་སྙད་འཇལ་བློར་འཁྲུལ་པའི་ཤེས་པས་ཁྱབ། །ཡང་ལོག་ཀུན་རྫོབ་དོན་བྱེད་མི་བྱེད་མཉམ། །བདེན་གཉིས་འཇོག་བྱེད་འཁྲུལ་བཅས་འཁྲུལ་མེད་དེ། །མདོར་ན་རིག་ཚོགས་འགྲེལ་བྱེད་མཐར་ཐུག་གོ །ཟབ་མོ་སྟོང་པ་ཉིད་ཀྱི་གཏམ་གྱི་གཞི། །གཞུང་ཀུན་ཕྱི་མོ་འཕགས་པ་ཡབ་སྲས་ལུགས། །གནས་སྐབས་གསུམ་གྱིས་འཆད་ཅེས་མཁས་རྣམས་སྨྲ། །གཞི་དང་སྤྱོད་ཕྱོགས་འབྲས་བུ་མ་དཔྱད་ངོར། །ཀུན་རྫོབ་ཐ་སྙད་དག་དང་བསྟུན་ཏེ་སྦྱར། །བདག་མེད་དོན་དམ་ཅུང་ཟད་དཔྱད་ངོར་བཞག

།ལེགས་པར་དཔྱད་པས་སྤྲོས་པ་ཀུན་ཞིའོ། །འཇིག་རྟེན་ཀུན་རྫོབ་བདེན་པ་ཐབས་ཡིན་ཏེ། །དོན་དམ་བདེན་པ་ཐབས་བྱུང་ཉིད་དུ་གསུངས། །ཀུན་རྫོབ་འཇིག་རྟེན་གཞན་གྲགས་རྗེས་སུ་བརྗོད། །དོན་དམ་ཆོས་ཀྱི་བདག་མེད་གཏན་ཚིག་ལྔ། །གང་ཟག་བདག་མེད་རྣམ་བདུན་རིགས་པས་སྒྲུབ། །དོན་དམ་དངོས་ཉིད་བློ་འདས་སྤྲོས་མི་འཇུག །མཐའ་བརྒྱད་སེལ་སོགས་སྤྲོས་གཅོད་ཐ་སྙད་ཙམ། །དམ་བཅའ་བློ་ཡིན་བློ་ནི་ཀུན་རྫོབ་སྟེ། །དེ་ཕྱིར་དམ་བཅའ་ཁས་ལེན་རང་རྒྱུད་མེད། །སྐྱེ་མེད་སོགས་ཀྱང་དམ་བཅའ་མ་ཡིན་ཏེ། །གདོད་ནས་མ་གྲུབ་དངོས་ཞེན་བཟློག་པའི་ཕྱིར། །དེ་བཟློག་དངོས་མེད་འཛིན་པའང་སྤང་པར་གསུངས། །གྲུབ་མཐར་སྐྱེ་མེད་སྤྲོས་བྲལ་ཞིར་ཞུགས་ལས། །འཛིན་སྟངས་མེད་པ་ནན་གྱིས་གསུངས་པ་ཡིན། །ཐབས་ཤེས་ཟུང་སྦྱོར་མངོན་སུམ་རྟོགས་པ་ཡིན། །ཡེ་ཤེས་རྗེས་ཐོབ་རྟེན་སོགས་དབྱེ་བ་ཡི། །ས་བཅུ་རིམ་བགྲོད་སྐུ་གཉིས་ཟུང་འཇུག་བཞེད། །རྟོག་གེས་བཏགས་སྤོང་དངོས་ཀུན་མིང་རྐྱང་ཙམ། །༼རྩ་༣༩ན༽འདུས་བྱས་སླུ་ཆོས་སླུ་མེད་མྱ་ངན་འདས། །སྲིད་རྩ་བདེན་འཛིན་དེས་བསྐྱེད་ཉོན་སྒྲིབ་ཡིན། །ཐེག་གསུམ་གཟིགས་ཚུལ་མཚུངས་ཕྱིར་མཐོང་ལམ་གཅིག །ཤེས་བྱ་ནུབ་པས་སངས་རྒྱས་གཞན་སྣང་ཙམ། །གྲུབ་མཐའ་འདི་ཡི་ཁྱད་ཆོས་གཙོ་བོའོ། །བྱམས་པའི་དགོངས་པ་ཐོགས་མེད་མཆེད་ཀྱིས་བཀྲལ། །རྣལ་འབྱོར་སྤྱོད་དང་དོན་དམ་རྣམ་ངེས་ཀྱི། །ལུགས་གཉིས་ལྟ་བའི་ངོ་བོར་ཁྱད་མེད་ཀྱང༌། །ཐེག་གསུམ་ལ་སོགས་བྱམས་ཆོས་དང་པོའི་ལུགས། །མཐར་ཐུག་ཐེག་གཅིག་མ་རིག་བག་ཆགས་ས། །ཟག་མེད་ལས་སྐྱེ་རྒྱུད་བླའི་དགོངས་པ་སྟེ། །ཐུན་མོང་ཐུན་མིན་སྤྲོས་གཅོད་དོན་དམ་ཚུལ། །དང་པོ་ཡང་དག་མིན་རྟོགས་ཀུན་རྫོབ་ཡོད། །གཟུང་འཛིན་བློས་བཏགས་ཙམ་ཡིན་ཡོད་པ་མིན། །སྤྲོས་བྲལ་ཡེ་ཤེས་དེ་ཡི་ཆོས་ཉིད་ཚུལ། །དེ་ལ་གློ་བུར་དྲི་མའང་འབྲལ་རུང་ཡོད། །ཀུན་རྫོབ་འཁྲུལ་སྣང་ཙམ་ཡིན་ངོ་བོས་སྟོང༌། །ཆོས་ཉིད་འགྱུར་མེད་ངོ་བོས་སྟོང་པ་མིན། །ཀུན་བརྟགས་མེད་ལ་གཞན་དབང་ཀུན་རྫོབ་ཡོད། །ཡོངས་གྲུབ་ཀུན་རྫོབ་མེད་ཀྱང་དོན་དམ་ཡོད། །དེ་གསུམ་བཏགས་ཡོད་རྫས་ཡོད་སྤྲོས་མེད་ཡོད། །མེད་དང་ཡོད་དང་དོན་དམ་སྟོང་པ་ཉིད། །མཚན་ཉིད་སྐྱེ་བ་དོན་དམ་ངོ་བོ་མེད། །དེ་ཕྱིར་ཤེས་བྱ་ཐམས་ཅད་སྟོང་ཉིད་ཀྱིས། །ཁྱབ་ཅིང་ཡོངས་གྲུབ་རང་ངོ་ཀུན་རྫོབ་ཀྱི། །ཆོས་དང་མ་འབྲེལ་མཚན་མཚོན་གཞི་གསུམ་སྤངས། །སྤྲོས་བྲལ་རྟག་པ་ཆ་མེད་ཀུན་འགྲོར་བཞེད། །རྣམ་བཞག་གཞན་དག་སེམས་ཙམ་པ་དང་མཐུན། །རྣམ་རྫུན་རྣམ་ཤེས་ངོ་བོ་བདེན་གྲུབ་སྨྲ། །བློ་ཡི་ཡུལ་གྱུར་འདིར་ནི་ཡེ་ཤེས་ཉིད། །བདེན་གྲུབ་བཞེད་ཀྱང་འདུས་མ་བྱས་པའི་ཕྱིར། །དོན་དམ་དངོས་པོར་སྨྲ་བའི་སྐྱོན་ལས་གྲོལ། །གཞན་སྟོང་རང་སྟོང་ཀུན་རྫོབ་སྟོང་ཚུལ་དང༌། །མཉམ་བཞག་སྤྲོས་མཐའ་འགོག་ལ་ཁྱད་པར་མེད། །རྗེས་ཐོབ་ཐ་སྙད་ཆོས་ཉིད་ཡོད་མེད་དང༌། །དཔྱད་མཐར་ཡེ་ཤེས་བདེན་གྲུབ་མ་༼རྩ་༣༩བ༽གྲུབ་ཁྱད། །དོན་དམ་བདེན་པའང་རང་བཞིན་མ་གྲུབ་པའི། །མེད་དགག་ཙམ་ནི་བེམ་སྟོང་ཡིན་པར་འདོད། །གཉིས་སྟོང་ཡེ་ཤེས་རང་རིག་ཉིད་ལ་འཇོག

།མདོ་སྔགས་མཚམས་སྦྱོར་ཟབ་མོའི་ལྟ་བར་བཞེད། །བོད་སྟོན་ཕལ་ཆེར་ལུགས་འདི་སེམས་ཙམ་ཞེས། །བྱམས་གཞུང་ཐོགས་མེད་མཆེད་བཅས་དམན་པར་འཛིན། །ཐུབ་བསྟན་ནམ་མཁའི་རྒྱན་གྱུར་ཉི་ཟླ་ནི། །ཤིང་རྟ་གཉིས་ཀྱི་གཞུང་ལུགས་ཁོ་ན་སྟེ། །གཞུང་ཕྲན་རྒྱུ་སྐར་བྲག་ཆའི་རྗེས་ཟློས་ཀྱི། །ཕྱོགས་ཞེན་སྤངས་ནས་མཚུངས་པར་འཇུག་པར་རིགས། །ཟབ་མོ་སྔགས་ཀྱི་དབུ་མ་ཆོས་ཀུན་གཤིས། །རང་བཞིན་འོད་གསལ་བདེ་ཆེན་ཁྱད་པར་ཅན། །གསལ་སྟོང་བདེ་སྟོང་ཟུང་འཇུག་ཡེ་ཤེས་ཏེ། །རིམ་ལྔ་སེམས་འགྲེལ་སོགས་སུ་གསལ་བར་བསྟན། །ཀུན་རྫོབ་ཇི་ལྟར་སྣང་ལ་སྐུར་མི་འདེབས། །གནས་ལུགས་སྤྲོས་མཐའ་ཀུན་དང་བྲལ་བ་གཞི། །ཤེས་རབ་ཟབ་མོས་མཚན་མར་འཛིན་པ་སྤོང༌། །སྙིང་རྗེས་གཞན་དོན་བསོད་ནམས་གསོག་པ་ལམ། །ཞི་བ་ཆོས་སྐུ་མཐར་ཕྱིན་གཟུགས་ཀྱི་སྐུས། །རྟོག་མེད་འགྲོ་དོན་མཛད་པ་འབྲས་བུ་སྟེ། །དབུ་མ་རྣམས་ཀྱི་བསྟན་བྱ་དེར་འདུས་སོ། །རྒྱུ་མཚན་ཉིད་ཀྱི་ཐེག་པ་རྣམ་པར་བཞག་པའི་སྐབས་སོ།། །།

༤ གསང་སྔགས་རྡོ་རྗེ་ཐེག་པ་རྣམ་པར་བཞག་པའི་སྐབས། འབྲས་བུ་གསང་སྔགས་རྡོ་རྗེའི་ཐེག་པ་ནི། །ཆ་མཉམ་སྟོན་ཕྱིར་རིག་འཛིན་སྡེ་སྣོད་དམ། །ཁ་ཅིག་ཉན་ཐོས་དབང་བྱས་སྡེ་སྣོད་གསུམ། །གཞན་ལ་མ་ངེས་སྡེ་སྣོད་བདུན་སོགས་ཕྱིར། །སྔགས་ཀྱི་སྡེ་སྣོད་ལོགས་སུ་དབྱེ་བར་བཞེད། །དེ་དོན་རྒྱུད་ཀྱི་རང་བཞིན་བསྒོམ་པའི་ཚུལ། །རྗོད་བྱེད་རྒྱུད་ཀྱི་འཆད་ཐབས་གསུམ་དུ་འདུ། །རྒྱུད་ནི་སྔགས་དང་ཆོ་ག་སྟོན་བྱེད་བཅས། །རྣམ་གྲངས་སྔགས་ཀྱི་སྡེ་སྣོད་ཐེག་སོགས་བརྗོད། །འཇིག་རྟེན་པ་ཡི་རྒྱུད་ནི་འདིར་མི་བསྡུ། །རང་བཞིན་རིག་སྔགས་ལམ་འབྲས་གཙོ་བོར་སྟོན། །དབྱེ་བ་འཇིག་རྟེན་འཇིག་རྟེན་ལས་འདས་གཉིས། །བཏགས་དངོས་ཁྱད་ཡོད་འཇིག་རྟེན་སོ་སྐྱེས་བྱས། །ངེས་འཇུག་༼རྩ་༤༠ན༽ཁམས་གསུམ་མཆོག་སྒྲུབ་སེམས་ཀྱི་རྟེན། །ཚོགས་སྦྱོར་ལམ་སྟེ་སྟོན་བྱེད་སྡེ་སྣོད་བཅས། །མདོ་སྔགས་ཁྱད་པར་མཐར་ཐུག་གཉེར་བྱའི་དོན། །གཅིག་ཀྱང་རྨོངས་མེད་ཐབས་མང་དཀའ་བ་མེད། །དབང་རྣོན་དབང་བྱས་སློབ་དཔོན་ཛྙཱ་ན་ཤྲཱིས། །ཐབས་མཁས་བཅུ་གཅིག་ཨིནྡྲས་ཁྱད་འཕགས་བདུན། །ཡེ་ཤེས་ཞབས་ཀྱིས་སྒྲུབ་པོ་ལམ་དང་འབྲས། །ཤཱནྟི་པ་ཡིས་དོན་དམ་ཁྱད་མེད་ཀྱང༌། །ཀུན་བདེན་ཟབ་ཅིང་རྒྱ་ཆེ་ལ་སོགས་གསུངས། །ཡུལ་གཅིག་ཡུལ་ཅན་ཁྱད་པར་ཞུགས་པའང་བཞེད། །གདུལ་བྱ་མཚན་ཉིད་གསུམ་ལྡན་ཐབས་གསུམ་ལམ། །ཟུང་འཇུག་འབྲས་བུའི་ཁྱད་པར་མདོ་རུ་དྲིལ། །མདོ་རྒྱུད་གཉིས་ཀ་ཡིན་མིན་མུ་བཞི་ལས། །འབྲས་བུ་ལམ་བྱེད་སྔགས་ཀྱི་སྡེ་སྣོད་ནི། །དུས་དང་རྒྱུ་ལྔས་མྱུར་ཞིང་བདེ་བ་བཞི། །བསླབ་གསུམ་སྤྱོད་ཡུལ་ཐབས་ལ་མཁས་པས་འཕགས། །ངོ་བོ་སྟོང་ཉིད་སྙིང་རྗེ་ཟུང་དུ་འཇུག །ངེས་ཚིག་ཡིད་ནི་མཚན་རྟོག་དག་ལས་སྐྱོབ། །མཆོག་དམན་ཡན་ལག་ཚུལ་གསུམ་ངོ་བོ་ནི། །བདེ་ཆེན་ལྷ་ཡི་སྙེམས་པ་སྔགས་སྦྱོར་བཅས། །ཡང་ན་གཏན་དང་ཆ་ཤས་ཁྱད་པར་རྒྱུད། །བདེ་དང་ཕལ་ཆེན་འགའ་ཞིག་ཅུང་ཟད་བདེ། །གསང་སྔགས་བདེ་ཆེན་ཡེ་ཤེས་སྔགས་ཡིན་ཏེ། །དེ་སྦྱོར་ལས་དང་དངོས་གྲུབ་རྒྱུད་དུ་བཞག

།བརྗོད་བྱ་རྗོད་བྱེད་གཉིས་ཀའང་རྒྱུད་ཅེས་གྲགས། །ཕྱི་ནང་གཉིས་དང་བྱ་སྤྱོད་རྣལ་འབྱོར་གསུམ། །བཞི་དང་ལྔ་དང་དྲུག་སོགས་དབྱེ་ཚུལ་མང༌། །གང་ལ་སྟོན་པའི་གདུལ་བྱ་རྣམ་པ་བཞི། །གཞུག་བྱའི་གང་ཟག་མི་རིགས་དབང་པོ་དང༌། །སྦྱང་བྱ་སྦྱོང་བྱེད་གནས་སྐབས་དུས་ལ་སོགས། །དགོངས་ཏེ་བསྟན་ཕྱིར་ཡོངས་གྲགས་བཞི་རུ་བཟུང༌། །ཕྱི་ཡི་ཀུན་སྤྱོད་གཙོར་སྟོན་བྱ་བའི་རྒྱུད། །རིགས་དྲུག་འཇུག་སྒོ་ཆུ་དང་ཅོད་པན་གྱིས། །སྐུ་གཉིས་ནུས་པ་བཞག་ནས་དམ་ཚིག་བཟུང༌། །དགོས་དབང་ཚུལ་བཞི་དཀྱིལ་འཁོར་རྡུལ་ཚོན་ཉིད། །སྦྱོར་སྤྱོད་ཡན་༼རྩ་༤༠བ༽ལག་བཅུ་ལྡན་གཙོ་བོ་ནི། །ཆོས་དྲུག་ལྡན་པའི་བདག་གི་དེ་ཉིད་དང༌། །གཟུགས་ཡིག་རང་བཞིན་ལྷ་ཡི་དེ་ཁོ་ན། །སྒྲ་སེམས་གཞིར་གཞོལ་བཟླས་པའི་དེ་ཉིད་དེ། །མེ་སྒྲ་སྒྲ་མཐའ་བསམ་གཏན་དེ་ཉིད་ཀྱིས། །རྗེ་ཁོལ་ཚུལ་དུ་བསྙེན་པ་མཐར་ཕྱིན་ནས། །རྫས་ལུས་ལོངས་སྤྱོད་འདོད་དང་སྐལ་མཉམ་བསྒྲུབ། །གྲུབ་པའི་སྤྱོད་པ་གནས་སྐབས་མཐར་ཐུག་སྤྱད། །དངོས་གྲུབ་རྣམ་གསུམ་ཚུལ་བཞིན་བསྒྲུབས་པ་ལས། །དབང་རྣོན་བསྐལ་པ་བརྒྱད་ཀྱི་ཡུན་ལ་སོགས། །མཐར་ཕྱིན་རྟེན་དེར་རིགས་གསུམ་གོ་འཕང་འཐོབ། །བྱ་བ་ཏིང་འཛིན་ཆ་མཉམ་སྤྱོད་པའི་རྒྱུད། །རིགས་གསུམ་ཕྱི་འཇུག་ཆུ་སོགས་དབང་ལྔ་ནོད། །དུས་གསུམ་སྒྲིབ་པ་མེད་པའི་སྡོམ་སོགས་བཟུང༌། །ནང་འཇུག་མཚན་བཅས་ལྷ་དྲུག་ཚུལ་གྱིས་ཏེ། །ཡི་གེ་བཞི་གཉིས་བསྒོམ་བཟླས་སྤུན་གྲོགས་ལྟར། །མཚན་མེད་འཇུག་གནས་ལྡང་བའི་སེམས་དང་སྦྱར། །སྦྱོར་སྤྱོད་མཚན་བཅས་མཚན་མེད་ལེགས་འབྱོངས་ནས། །སྒྲུབ་སྤྱོད་ཕྱི་ནང་ཐུན་མོང་ཐུན་མིན་གྱིས། །འདོད་གཟུགས་རིག་འཛིན་སོགས་བསྒྲུབ་འཇིག་རྟེན་དང༌། །འཇིག་རྟེན་འདས་ལམ་དབང་པོའི་རིམ་བཞིན་བགྲོད། །ཐོགས་ཀྱང་བསྐལ་ཆེན་གསུམ་གྱི་མངོན་བྱང་ཆུབ། །ཟབ་རྒྱས་ཏིང་འཛིན་གཙོར་བྱེད་རྣལ་འབྱོར་རྒྱུད། །རིགས་ལྔའི་དལ་དུ་སློབ་མའི་དབང་ལྔ་དང༌། །སློབ་དཔོན་དབང་བསྐུར་དྲུག་ནོད་གང་ཟག་ནི། །སྐྱོན་མེད་ཡོན་ཏན་བཞི་དང་སྡོམ་ལྡན་གྱིས། །འབྲས་བུ་ཉེར་ལེན་རྒྱུ་ཡིས་མངོན་བྱེད་ཐབས། །ཀུན་གཞི་ཉོན་ཡིད་ཡིད་དང་རྣམ་པར་ཤེས། །སྦྱོང་བྱེད་ཕྱག་རྒྱ་བཞི་ལྡན་ལྷའི་རྣལ་འབྱོར། །དབང་རྣོན་དང་པོའི་སྦྱོར་བ་རྒྱལ་མཆོག་གཉིས། །དབང་རྟུལ་རྣལ་འབྱོར་བཞི་ཡི་ཏིང་འཛིན་གྱིས། །རགས་པ་ལྷ་དང་ཕྲ་བ་ཕྱག་མཚན་དམིགས། །དེ་ཁོ་ན་ཉིད་བཅུ་ཡིས་རབ་ཏུ་སྤྱད། །ཤེས་རབ་ངེས་འབིགས་སྐྱེ་མེད་ལྟ་དང་བཅས། །བསམ་གཏན་བཟླས་བརྗོད་སྦྱིན་སྲེག་ལ་བརྟེན་ནས། །དངོས་གྲུབ་དང་༼རྩ་༤༡ན༽ནི་ཕྱག་རྒྱའི་ཡེ་ཤེས་བསྒྲུབ། །དབང་རྣོན་ཚེ་གཅིག་རྟུལ་པོས་བཅུ་དྲུག་ཚུན། །ས་ལམ་མྱུར་བགྲོད་མངོན་བྱང་ལྔ་མཐར་ཕྱིན། །ཡེ་ཤེས་ལྔ་ཡི་ངོ་བོར་མངོན་འཚང་རྒྱ། །ཐབས་ཤེས་རྣལ་འབྱོར་མཆོག་གྱུར་བླ་མེད་ཀྱི། །བརྗོད་བྱའི་དོན་ནི་རྒྱུད་གསུམ་དག་གིས་བསྡུས། །རྒྱུ་རྒྱུད་ཐོས་དང་བསམ་པས་སྒྲོ་འདོགས་བཅད། །ཐབས་རྒྱུད་སྒོམ་པས་ཉམས་སུ་བླངས་ཏེ་བསྟེན། །འབྲས་རྒྱུད་ཚོགས་གསུམ་དག་གིས་མངོན་དུ་བྱ། །རྒྱུ་རྒྱུད་ངོ་བོ་རང་བཞིན་འོད་གསལ་གཙོ། །མཚན་ཉིད་བཞི་ལྡན་རྣམ་གྲངས་རྒྱུད་དང་གཞི། །ཀུན་གཞི་དང་པོའི་སངས་རྒྱས་སྐྱོན་ཡོན་དང༌། །རྒྱུ་འབྲས་འབྲེལ་ལྡན་གནས་སྐབས་ལྔ་པོ་རུ། །འགྱུར་བ་མེད་པས་རྟོགས་བྱ་ཁྱད་པར་ལུགས། །གཞི་ལ་ལུས་སེམས་དངོས་པོའི་གནས་ལུགས་གཉིས། །སེམས་ཉིད་འོད་གསལ་རང་བཞིན་གནས་རིགས་ནི། །ཁྱད་པར་གསུམ་ལྡན་རྒྱས་འགྱུར་ཡང་དག་བླངས། །དཔེ་དགུའི་ཚུལ་གྱིས་གློ་བུར་དྲི་མས་བསྒྲིབས། །མ་དག་དག་དང་ཤིན་དུ་རྣམ་དག་གི

།གནས་སྐབས་གསུམ་དུ་ངོ་བོ་འགྱུར་བ་མེད། །ཐོག་མེད་དུས་ཅན་ཆོས་རྣམས་ཀུན་གྱི་གནས། །རྟོགས་དཀའ་བསམ་མི་ཁྱབ་པའི་གནས་བཞིས་འཁྱུད། །ཟབ་གསལ་གཉིས་སུ་མེད་པའི་ཆོས་ཀྱི་དབྱིངས། །ལུས་གནས་བདེ་ཆེན་བདག་ཉིད་ཡེ་ཤེས་སྐུ། །བདེ་གཤེགས་སྙིང་པོ་ཤེར་ཕྱིན་སྟོང་པ་ཉིད། །དང་པོའི་མགོན་པོ་ལྷན་སྐྱེས་ཡེ་ཤེས་སོགས། །མདོ་སྔགས་རྣམས་སུ་རྣམ་གྲངས་དུ་མས་བསྟན། །ལྷན་སྐྱེས་མ་རིག་ཚོགས་བརྒྱད་འཁྲུལ་པ་ལས། །གཟུང་འཛིན་གཉིས་སྣང་འཁོར་འདས་སྣ་ཚོགས་ཤར། །སྟོང་བཞི་འབྱུང་བཞི་དེ་ལས་ཚོགས་པའམ། །འཇིག་རྟེན་ལྷན་སྐྱེས་བདེ་ལས་མི་ཤིགས་པའི། །ཐིག་ལེ་ཕུང་ཁམས་སོ་དྲུག་རྩ་བར་གྲུབ། །ཁམས་གསུམ་སྐྱེ་བར་རིམ་གྱིས་སྦྱོར་བ་ལས། །སྔགས་ཀྱི་སྣོད་མཆོག་དྲི་བཅས་སྤྲུལ་པའི་སྐུ། །གླིང་གསུམ་༼རྩ་༤༡བ༽ཁམས་དྲུག་ལྡན་པའི་རྡོ་རྗེའི་ལུས། །རྩ་གསུམ་གཙོ་མོ་ཉེར་བཞི་འཁོར་ལོ་དྲུག །ཕྲ་བ་སྟོང་ཕྲག་བདུན་ཅུ་རྩ་གཉིས་སུ། །སྲོག་དང་རྩ་བ་ཡན་ལག་དུས་སྦྱོར་རླུང༌། །བསྐྱེད་སྡུད་རིམ་པས་རྟག་ཏུ་འཕོ་ཞིང་རྒྱུ། །དཔྱིད་ཐིག་དྭངས་མ་བཅུ་གཉིས་སྙིགས་ཉེར་བཞི། །ཐིམ་དང་ལོངས་སྤྱོད་བདག་པོའི་ཚུལ་གྱིས་འབབ། །གཉིད་འཐུག་རྨི་ལམ་ཐ་མལ་སྙོམས་འཇུག་གི །གནས་སྐབས་བཞི་ལྡན་ཉེ་བར་ལེན་པའི་རྒྱུ། །དེ་དག་དྭངས་མ་རྡུལ་གྱི་ཆོས་ལས་འདས། །ཀུན་རྫོབ་བྱང་སེམས་ལས་སྣང་ཡེ་ཤེས་ཀྱི། །ངོ་བོ་མི་འགྱུར་བདེ་ཆེན་གཉུག་མའི་ལུས། །དེ་ཉིད་མཚོན་བྱེད་སྟོང་ཆེན་ཡི་གེ་ལྔ། །ཐིག་སྟོང་ཡིག་དྲུག་ཟུང་འཇུག་ཨེ་ཝྃ་དབྱིབས། །མཚོན་བྱ་ཁུ་རྡུལ་ཟླ་ཉི་ཐབས་ཤེས་ཆོས། །རྡོ་རྗེའི་སེམས་དཔའ་རྒྱུད་རྣམས་འབྱུང་བའི་གནས། །རྣམ་བཅུ་དབང་ལྡན་དུས་ཀྱི་འཁོར་ལོར་འཆར། །ཐབས་རྒྱུད་དབང་བསྐུར་དམ་ཚིག་སྡོམ་པ་དང༌། །ཏིང་འཛིན་རྒྱུད་ཀྱི་སྦྱོར་བ་བཞི་ཡིས་བསྡུས། །ལམ་ཞུགས་གང་ཟག་དད་བརྩོན་སྐལ་བ་ཅན། །རྒྱུད་དང་བླ་མ་དག་ལ་ཡིད་ཆེས་པས། །རྒྱུད་དོན་ཤེས་ནས་རིམ་པ་གཉིས་ལ་འཇུག

།གཞི་རྟེན་དབང་ཡིན་དཀྱིལ་འཁོར་སྔོན་དུ་འགྲོ། །དེ་ཡི་དབྱེ་བ་བརྒྱད་ནས་གཉིས་བར་བཤད། །སྤྲུལ་དང་ཡེ་ཤེས་གྲུབ་པའི་སྤྱོད་ཡུལ་ཏེ། །ལུས་དང་ཚོམ་བུར་དབང་རྣོན་ཁ་ཅིག་གཞུག །དང་པོར་འཇུག་རུང་རྡུལ་ཚོན་རས་བྲིས་དང༌། །བློས་བསླངས་དམ་ཚིག་སྤྱན་དྲངས་ཡེ་ཤེས་པ། །སངས་རྒྱས་རྣམ་པར་འཕྲུལ་པ་བསྐུར་གཞི་ཡི། །དཀྱིལ་འཁོར་གསུམ་ཡིན་ཐབས་ཤེས་གཙོ་བོ་རུ། །སྟོན་ཚུལ་དབྱེ་བས་ཕ་རྒྱུད་རིགས་གསུམ་དང༌། །མ་རྒྱུད་རིགས་དྲུག་མཐར་ཐུག་དུས་འཁོར་ཏེ། །རྒྱུད་སྡེ་སོ་སོའི་ས་ཆོག་སྟ་གོན་དང༌། །སྒྲུབ་མཆོད་བདག་ཉིད་ཞུགས་ནས་ཕྱི་ནང་འཇུག །བུམ་པའི་ལས་ཅན་རིག་དབང་བརྟུལ་ཞུགས་སོགས། །སློབ་མ་དང་ནི་མི་ལྡོག་འཁོར་ལོའི་དབང༌། །དུས་འཁོར་ལས་གསུངས་བྱིས་འཇུག་བདུན་པོ་བསྐུར། །༼རྩ་༤༢ན༽ལུས་དང་ཀུན་རྫོབ་དོན་དམ་དཀྱིལ་འཁོར་དུ། །གསང་བ་ཤེས་རབ་བཞི་པའི་དབང་མཆོག་ནོད། །གོང་མ་གོང་ཆེན་དུས་དང་མཚམས་པར་སྦྱིན། །འཇུག་དང་དངོས་གཞི་རྗེས་སུ་གནང་བ་གསུམ། །དམན་མཆོག་འཇིག་རྟེན་དེ་འདས་སོགས་ཀྱིས་བསྡུས། །སྒོ་གསུམ་ཆ་མཉམ་སྒྲིབ་སྦྱོང་རྡོ་རྗེ་བཞིའི། །ནུས་པ་འཇོག་ཅིང་བསྐྱེད་རིམ་རང་བྱིན་རླབས། །དཔེ་དོན་ཡེ་ཤེས་སྒོམ་པའི་སྣོད་དུ་སྨིན། །རྡོ་རྗེ་སློབ་དཔོན་གོ་འཕང་ཐོབ་པ་ཡིན། །བྱིས་འཇུག་སྦྱང་བྱ་སྦྱོང་བྱེད་སོ་བདུན་སྦྱར། །བསྲུང་བྱ་རྩ་ལྟུང་ཡན་ལག་བསྒྲུབ་བྱ་ནི། །ཏིང་འཛིན་སྤྱོད་ལམ་བཟའ་དང་མི་འབྲལ་བ། །དང་པོའི་ལས་ཅན་བརྟན་ཐོབ་ཆེར་ཐོབ་ཚུལ། །སྐུ་གསུང་ཐུགས་ཀྱི་རྡོ་རྗེའི་དམ་སོགས་བཟུང༌། །ཏིང་ངེ་འཛིན་ནི་རིམ་པ་གཉིས་ཡིན་ཏེ། །བསྐྱེད་རིམ་ངོ་བོ་ཡན་ལག་དབྱེ་བ་དང༌། །གནས་སྐབས་དངོས་བཏགས་སྦྱང་གཞི་མཐར་ཐུག་འབྲས། །སྨིན་བྱེད་དགོས་པ་ངོ་བོ་མཐར་ཕྱིན་ཏེ། །དཔྱད་པའི་གནས་དྲུག་ཡན་ལག་ཀུན་ལ་སྦྱར། །རྫོགས་རིམ་ངོ་བོ་དབྱེ་བ་རང་བཞིན་གསུམ། །གང་ཡིན་གང་ལ་ཇི་ལྟར་གནད་དུ་སྣུན། །ཉམས་རྟགས་ཡོན་ཏན་རྒྱུ་མཚན་སྤོང་དང་ཚད། །ས་མཚམས་གེགས་སེལ་བོགས་འདོན་གཙོ་འཁོར་ཁྱད། །དཔྱད་གནས་བཅུ་གཅིག་སྒོ་ནས་ཤེས་པར་བྱ། །བསྡུས་དོན་རྣམ་བཞག་རྒྱུ་འབྲས་རྫོགས་པའི་རིམ། །རང་བྱིན་རླབས་དང་དཀྱིལ་འཁོར་འཁོར་ལོ་དང༌། །ཕྱག་ཆེན་རྒྱུ་ཡིན་བདེ་སྟོང་འདྲེན་བྱེད་སྤྱིར། །ཕྱག་རྒྱ་བཞི་བཤད་འབྲས་བུའི་ཕྱོགས་གསུམ་ནི། །སྟོང་ཕྱོགས་སྣང་གསུམ་དོན་དམ་ཆོས་ཉིད་དང༌། །ཀུན་རྫོབ་རྟེན་འབྲེལ་རང་བཞིན་བཅས་དང་བྲལ། །འཇོག་མཚམས་བཅོ་ལྔ་མིང་གི་རྣམ་གྲངས་མང༌། །སྣང་བའི་རང་བཞིན་སོ་གསུམ་མཆེད་པ་ཡི། །བཞི་བཅུ་ཐོབ་པའི་བདུན་རྣམས་འཁྲུལ་གྲོལ་གྱི། །རྩ་བར་བྱེད་ཅིང་ཐབས་ལས་ཡེ་ཤེས་སྐྱེས། །སྣང་ཕྱོགས་ངོ་བོ་རྫོགས་པའི་ལྷ་སྐུ་སྟེ། །དབྱེ་བ་གསུམ་༼རྩ་༤༢བ༽ཡོད་སྣང་བཞི་འབྱུང་བཞི་ལས། །ཕྲ་རགས་ཁམས་གྲུབ་སྒྲུབ་གཞི་གཉུག་མའི་ལུས། །འཐོབ་བྱེད་དཔེ་ཡི་འོད་གསལ་མཐར་ཐུག་སྟེ། །མངོན་བྱང་རྒྱུ་དང་ཟུང་འཇུག་འབྲས་བུའོ། །རྒྱུད་ཀྱི་སྦྱོར་བ་ལས་ཆེན་བཅུ་གཉིས་སོགས། །ཐུན་མཆོག་དངོས་གྲུབ་སྒྲུབ་པའི་བསམ་གཏན་དང༌། །སྦྱིན་སྲེག་འཁྲུལ་འཁོར་སྦྱོར་བ་ཕལ་པ་བཞི། །ཕྱོགས་དུས་ལྷ་དང་ཆ་བྱད་སེམས་གནས་ཡུལ། །ཟས་ཆོག་སྔགས་ཀྱིས་བསྒྲུབ་ཅིང་ཐུན་མིན་གྱི། །རྫས་དང་དམ་ཚིག་དངོས་གྲུབ་སྒྲུབ་ལ་ལྷག

།གྲོགས་སུ་སྤྱོད་པ་སྤྲོས་བཅས་སྤྲོས་མེད་དང༌། །ཤིན་དུ་སྤྲོས་མེད་ཡང་ན་གཉིས་སྤང་དང༌། །ཀུན་བཟང་ཕྱོགས་ལས་རྣམ་རྒྱལ་ལ་སོགས་སྤྱད། །དབང་པོ་གནས་སྐབས་སོགས་ཀྱིས་དབྱེ་མང་ཡང༌། །དུས་དང་བྱ་བ་ངོ་བོས་གསུམ་དུ་བཞག །ཡན་ལག་དྲག་ཤུལ་སྦྱོར་བ་རྣམ་པ་གཉིས། །དེ་དག་མཐར་ཕྱིན་འབྲས་བུའི་རྒྱུད་ལ་སྦྱོར། །མདོར་ན་ཤེས་རབ་ལྟ་བས་ཐག་བཅད་ཅིང༌། །ཐབས་མཆོག་སྒོམ་པའི་རིམ་པས་ལམ་བགྲོད་དེ། །ལམ་ཁྱེར་སྤྱོད་པ་གསུམ་གྱིས་བོགས་དབྱུང་ན། །ཟུང་འཇུག་གོ་འཕང་ཚེ་འདིར་འགྲུབ་པར་འགྱུར། །རྗོད་བྱེད་རྒྱུད་ཀྱི་དབྱེ་བ་བརྗོད་བྱ་བཞིན། །ཚིག་གི་བཞུགས་ཚུལ་བྱ་སྤྱོད་མདོ་དང་རྒྱུད། །རྟོག་པ་ཆོ་ག་ཞིབ་མོ་གཟུངས་བཅས་ལྔ། །རྣལ་འབྱོར་རྩ་བཤད་ཡན་ལག་ཆ་མཐུན་བཞི། །བླ་མེད་རྩ་རྒྱུད་རྒྱས་བསྡུས་ཡན་ལག་གཉིས། །བཤད་རྒྱུད་ལྔ་དང་ཆ་མཐུན་གཉིས་སུ་འདུ། །རྒྱུད་ཀྱི་གནས་ལྔ་ལས་རིམ་དངོས་གྲུབ་དང༌། །དམ་ཚིག་ཏིང་འཛིན་རྒྱུད་ཀྱི་སྦྱོར་བའོ། །ཡང་ན་ས་ཆོག་སྒྲུབ་མཆོད་སྦྱིན་སྲེག་དབང༌། །རབ་གནས་ཡོ་བྱད་དཀྱིལ་འཁོར་མཚན་ཉིད་དང༌། །ཚོགས་འཁོར་བསྙེན་པ་ལས་ཚོགས་བཅུ་གཅིག་སྟེ། །ཡོ་བྱད་རྡོར་དྲིལ་ཕྱག་མཚན་རྒྱན་ལ་སོགས། །དཀྱིལ་འཁོར་བྲི་བསླང་ཚོགས་འཁོར་གནས་དང་དུས། །གང་ཟག་བྱ་བ་བསྙེན་པ་རང་གཞན་དོན། །ལུས་དང་བསམ་གཏན་ལས་སོགས་ཤེས་པར་བྱ། །བཤད་ཐབས་བྱ་རྒྱུད་༼རྩ་༤༣ན༽འཇུག་སོགས་སྤྱོད་པ་བཞི། །སྤྱོད་རྒྱུད་འཆད་པའི་སྒོ་གསུམ་ཕུན་ཚོགས་གཉིས། །རྣལ་འབྱོར་རྟོག་བསྡུས་བཞི་སྟེ་ཐམས་ཅད་ཀྱང༌། །དགོས་བསྡུས་ཚིག་དོན་མཚམས་སྦྱར་བརྒལ་ལན་བཅས། །གླེང་གཞི་སྔོན་བྱུང་རྗེས་འཇུག་དབྱེ་བས་འཆད། །བླ་མེད་གླེང་སློང་ལྔ་དང་རིགས་པ་བཞི། །མཐའ་དྲུག་ཚུལ་བཞི་ཚོགས་དང་སློབ་བཤད་གཉིས། །གང་ཟག་ལྔ་དང་བདེན་གཉིས་རྒྱན་བདུན་གྱིས། །འཆད་པར་བྱའོ་ཁྱད་པར་འཁོར་ལོ་སྡོམ། །གདམས་ངག་དྲུག་དང་ཁ་སྦྱོར་གསུམ་གྱིས་སྟོན། །དག་པ་གསུམ་གྱིས་དགྱེས་པ་རྡོ་རྗེ་སྟེ། །དབྱིབས་སྔགས་ཆོས་ཀྱིས་མ་ཧཱ་མཱ་ཡའོ། །གདན་བཞི་དེ་ཉིད་ཁ་སྦྱོར་གསང་བ་བདུན། །ཁ་ཅིག་གནས་པ་དང་ནི་དེ་ཉིད་བཞི། །དུས་ཀྱི་འཁོར་ལོ་ཕྱི་ནང་གཞན་གསུམ་སྦྱར། །ཀུན་ཀྱང་རྟོན་པ་བཞི་ལ་བརྟེན་ནས་སོ། །མན་ངག་ལུགས་ཀྱིས་རྒྱུད་གསུམ་སྒོ་ནས་འཆད། །སྲུང་འཁོར་གཏོར་མ་ཡོན་འབུལ་སྔོན་བྱུང་བསྒོམ། །སློབ་མས་སྒོ་གསུམ་ཉེས་པ་བཅུ་གཅིག་སྤང༌། །མི་གཡེང་སྨྲ་བའི་རྒྱན་ལྡན་འཆད་ཉན་ལ། །རྡོ་རྗེ་འཛིན་རྣམས་ལྷག་པར་གཟིགས་ཞེས་གསུངས། །སྔ་འགྱུར་རྡོ་རྗེ་ཐེག་པ་ཐུན་མིན་ལུགས། །འདུལ་བའི་དབང་གིས་སྡེ་སྣོད་བཞི་དང་ནི། །དབང་པོའི་རིམ་ལས་ཐེག་པ་དགུ་རུ་གསུངས། །དེ་དག་བརྗོད་བྱ་གཞི་དང་རྗོད་བྱེད་ལམ། །བརྗོད་བྲལ་འབྲས་བུའི་ཐེག་པ་གསུམ་དུ་འདུ། །གཞི་ནི་ངོ་བོ་རང་བཞིན་ཐུགས་རྗེའི་བདག

།ལམ་མཆོག་ཉན་ཐོས་ནས་བཟུང་ཨ་ནུའི་བར། །འབྲས་བུ་ཡེ་ཤེས་གཙོར་གྱུར་ཨ་ཏིའོ། །ཉན་རང་བྱང་སེམས་ཀུན་འབྱུང་འདྲེན་པའི་ཐེག །ཀྲི་ཡ་ཨུ་བྷ་ཡོ་ག་དཀའ་ཐུབ་རིག །ཁྱད་པར་མ་མཆིས་ཐུན་མོང་བཤད་ལས་ཤེས། །རྒྱུད་ལུང་མན་ངག་དབང་སྒྱུར་ཐབས་ཀྱི་ཐེག །བསྐྱེད་རྫོགས་རྫོགས་པ་ཆེན་པོའི་སྡེ་གསུམ་གྲགས། །དང་པོའི་ངོ་བོ་ཐབས་ལ་གཙོ་བོར་བརྟེན། །ལྷག་པའི་བདེན་པ་དབྱེར་མེད་རྟོགས་གོམས་སྦྱོར། །མ་ཧཱ་ཡོ་ག་རྣལ་འབྱོར་ཆེན་པོ་སྟེ། །འཇུག་སྒོ་ཕན་ནུས་ཟབ་མོས་སྨིན་བྱས་ནས། །སྟོང་༼རྩ་༤༣བ༽པ་ཆེན་པོ་སྙིང་རྗེ་སྒྱུ་མ་དང༌། །ཕྱག་རྒྱ་ཕྲ་རགས་ཏིང་འཛིན་གསུམ་གྱིས་འཇུག །ལྟ་བ་བདེན་གཉིས་དབྱེར་མེད་སྤྱོད་ཡུལ་བྲལ། །གཏན་ཚིག་རྟོགས་བཞི་དག་གསུམ་མཉམ་པ་བཞི། །བདག་ཉིད་ཆེན་པོ་རྣམས་ཀྱིས་གཏན་ལ་དབབ། །སྒོམ་པ་སྒྲུབ་སྡེར་འཁོར་ལོ་རྣམ་པ་བཞི། །རྟ་སྐད་ཐེང་གསུམ་རུ་ལུ་འབྲུ་བརྒྱད་དང༌། །བདུད་རྩི་རྣམ་དག་ཐལ་འབྱིན་རྣམ་པ་བཞི། །རྩ་རླུང་བརྟེན་སྒྲུབ་དགོངས་པ་བརྒྱད་དུ་གསུངས། །རྒྱུད་སྡེར་ཐབས་ལམ་སྟེང་འོག་སྒོ་ལ་བརྟེན། །བསྙེན་སྒྲུབ་ཡན་ལག་བཞི་ལྡན་ཉམས་སུ་ལེན། །གྲོལ་ལམ་ཤེས་རབ་གསུམ་ལྡན་ཅིག་ཆར་དང༌། །རིམ་གྱིས་པ་རྣམས་རྒྱུ་ཤེས་ལྟ་བར་བརྟེན། །འཇུག་རྐྱེན་ཏིང་འཛིན་མོས་སྒོམ་ངེས་རྫོགས་གཉིས། །ཐབས་ལམ་བརྟུལ་ཞུགས་གྲོལ་ལམ་བག་ཡོད་སྤྱོད། །འབྲས་བུ་རིག་འཛིན་རྣམ་པ་བཞི་ལ་སྦྱོར། །ཨ་ནུའི་ངོ་བོ་ཤེས་རབ་གཙོ་བོར་བརྟེན། །དབྱིངས་ཡེ་གཉིས་མེད་དོན་ལ་རྟོགས་གོམས་སྦྱོར། །རྗེས་ཆགས་གཙོ་ཕྱིར་རྗེས་སུ་རྣལ་འབྱོར་ཞེས། །ཕྱི་ནང་སྒྲུབ་གསང་བཞིས་བསྡུས་དབང་སོ་དྲུག །དབྱིངས་ཡེ་ཟུང་འཇུག་མ་བསྐྱེད་རྫོགས་པས་འཇུག །ལྟ་བ་དཀྱིལ་འཁོར་རྣམ་གསུམ་དབྱེར་མེད་པའི། །རྩ་བ་བྱང་ཆུབ་སེམས་སུ་ཡེ་སངས་རྒྱས། །སྒོམ་པ་ཐབས་ལམ་སྟེང་འོག་གྲོལ་ལམ་ལ། །དོན་བཀོད་རྟགས་ཀྱི་རོལ་པས་ངེས་པར་རྫོགས། །དེ་དག་བྱ་བ་རྒྱུ་དང་བྱེད་པ་རྐྱེན།

བྱ་བྲལ་འབྲས་བུའི་རྣལ་འབྱོར་གསུམ་དུ་འབྲེལ། །བྱིན་རློབ་དབང་བསྒྱུར་ཐབས་ཀྱི་སྤྱོད་པ་ཡིས། །འབྲས་ཆོས་ཉེར་ལྔ་ལྷུན་རྫོགས་བདེ་ཆེན་འགྱུར། །ཨ་ཏིའི་ངོ་བོ་ཡེ་སངས་རྒྱས་པའི་དོན། །རང་ཐོག་གྲོལ་བྱེད་སྤང་བླང་རེ་དོགས་བྲལ། །ཤིན་དུ་རྣལ་འབྱོར་ཐེག་པ་ཀུན་གྱི་རྩེ། །སྤྲོས་བཅས་སྤྲོས་མེད་ཤིན་དུ་རབ་ཏུའི་དབང༌། །ཅི་ཡང་བྱ་རྩོལ་མེད་པའི་སྒོ་ནས་འཇུག །ལྟ་བ་ཆོས་ཀུན་ཆོས་སྐུ་ཐིག་ལེ་ཆེ། །རང་བྱུང་ཡེ་ཤེས་རྩོལ་མེད་ཡེ་སངས་རྒྱས། །དབྱེ་བ་སེམས་ཀློང་མན་ངག་རིམ་པ་བཞིན། །སེམས་ལས་ཆོས་མེད་སྤང་བྱའི་མཐའ་གྲོལ་དང༌། །ཆོས་ཅན་ཆོས་ཉིད་ཀློང་ཆུབ་གཉེན་པོ་གྲོལ། །ཡིན་ལུགས་༼རྩ་༤༤ན༽གཏན་འབེབས་སྤང་གཉེན་ཀུན་ལས་འདས། །སེམས་སྡེ་བདུན་དང་ཀློང་སྡེ་རྣམ་པ་བཞི། །མན་ངག་ཁ་འཐོར་ཁ་གཏམ་རྒྱུད་རང་གཞུང༌། །ཕྱི་མའི་བྱེ་བྲག་སྙན་བརྒྱུད་བཤད་རྒྱུད་ལ། །ཕྱི་ནང་གསང་བ་ཡང་གསང་བླ་མེད་སྐོར། །སྒོམ་པ་སེམས་སྡེ་རིག་སྟོང་ཆོས་ཀྱི་སྐུར། །ཀློང་སྡེ་ཆོས་ཉིད་བྱ་རྩོལ་མེད་པའི་ངང༌། །མན་ངག་ཡེ་གྲོལ་སྤང་བླང་བྲལ་བར་འཇོག །ཤུགས་འབྱུང་སྤྱོད་པས་གདོད་མའི་གྲོལ་སར་ཕྱིན། །དེ་དག་དམ་ཚིག་སྔགས་ཀྱི་སྡོམ་པར་ཤེས། །ཞིབ་ཏུ་དབྱེ་ན་ཡོ་ག་རྣམ་པ་གསུམ། །རེ་རེ་ལ་ཡང་གསུམ་གསུམ་དགུ་རུ་འགྱུར། །རྗོད་བྱེད་ཏནྟྲ་བཅོ་བརྒྱད་མདོ་ལུང་ལྔ། །ཀུན་བྱེད་མ་བུ་བཅོ་བརྒྱད་ཡེ་ཤེས་གསང༌། །བཅུ་བདུན་རྒྱུད་སོགས་སྒྲུབ་སྡེར་འདས་པ་ལྔ། །འཇིག་རྟེན་པ་གསུམ་སྤྱི་སྒོས་རྒྱུད་རྣམས་སོ། །བཤད་ཐབས་མ་ཧཱའི་རྒྱན་བདུན་གསར་མར་མཚུངས། །ཁྱད་པར་རྡོར་སེམས་སྒྱུ་དྲྭ་གསང་བའི་སྙིང༌། །དེ་ཁོ་ན་ཉིད་ངེས་པའི་རྒྱུད་ཀྱི་རྒྱལ། །ཨ་ཏི་མ་ཧཱའི་བཤད་སྲོལ་གཉིས་སུ་བྱུང༌། །མ་ཧཱའི་སྲོལ་ལ་སྔ་རབས་འཆད་ཚུལ་གསུམ། །བཀའ་སྡེ་ཟུར་པས་ཆོས་ལྔའི་སྒོ་ནས་འཆད། །ད་ལྟ་རབ་ལ་མཚན་བསྟན་འབྲིང་ལ་དབྱེ། །ཐ་མ་འབྲུ་གཉེར་དགྲོལ་བ་བི་མའི་ལུགས། །རྒྱུད་ཀྱི་དངོས་པོ་ལྟ་སྤྱོད་དཀྱིལ་འཁོར་དང༌། །དབང་བསྐུར་དམ་ཚིག་ཕྲིན་སྒྲུབ་ཏིང་ངེ་འཛིན། །མཆོད་པ་སྔགས་རྒྱ་ལམ་གྱི་ཆ་རྐྱེན་བཅུ། །སྒྲུབ་སྡེ་བཤད་སྡོམ་རྒྱུད་ཆིངས་ལུང་གི་སྡེབས། །སྦྱོར་ལུགས་ལྔ་བཞི་ཉི་ཤུས་གཏན་ལ་དབབ། །ཨ་ནུ་ལྟ་བ་བསྐྱེད་རིམ་བརྗོད་པ་སྔགས། །སྦྱོར་སྒྲོལ་མཆོད་པ་སྒྲུབ་ལུང་བདུན་གྱིས་རྟོགས། །ཨ་ཏི་དཔེ་ཅན་ལམ་གྱི་ཆོས་ལྔ་དང༌། །དཔེ་བྲལ་འབྲས་བུ་སྤྱི་དོན་དྲུག་གིས་སོ། །གསང་སྔགས་རྡོ་རྗེ་ཐེག་པ་རྣམ་པར་བཞག་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་ཐོས་པའི་རིམ་པར་༼རྩ་༤༤བ༽ཕྱེ་བ་སྟེ་གནས་དྲུག་པའོ།། །།

བདུན་པ། ལྷག་པ་ཤེས་རབ་ཀྱི་བསླབ་པ་རིམ་པར་ཕྱེ་བ། ༡ གསང་སྔགས་རྡོ་རྗེ་ཐེག་པ་རྣམ་པར་བཞག་པའི་སྐབས། ཐོས་དོན་བསམ་པས་རྣམ་པར་ངེས་བྱ་སྟེ། །དེ་ཡང་རྟོག་དཔྱོད་ཡིད་ཀྱིས་བརྗོད་པས་སོ། །སེམས་པ་དང་འགྲོགས་འཇིག་རྟེན་རྟོག་པ་སྟེ། །ཤེས་རབ་དང་འགྲོགས་འཇིག་རྟེན་འདས་པའོ། །དཔྱོད་པ་ཞིབ་མོར་སོ་སོར་རྟོག་པའི་སེམས། །དེ་ལ་འཇལ་བྱེད་གཅེས་པའི་ལྡེའུ་མིག་དང༌། །གཞལ་བྱ་དམ་ཆོས་རིན་ཆེན་མཛོད་ཁང་གཉིས། །འཇལ་བྱེད་ཐུན་མོང་དྲང་ངེས་དགོངས་ལྡེམ་དགོངས། །རྟོན་དང་རིགས་པ་བཞི་རྣམས་གཙོ་བོར་གྱུར། །ཆོས་ཅན་གང་ཟག་སེམས་ཅན་སྐྱེ་འགག་དང༌། །ཕུང་ཁམས་ལ་སོགས་གཤིས་ལ་འཇུག་པའི་ཐབས། །རྗོད་བྱེད་དང་བཅས་ཀུན་རྫོབ་དྲང་བའི་དོན། །ཆོས་ཉིད་སྤྲོས་བྲལ་རྣམ་པར་དག་པའི་སྒོ། །དངོས་པོའི་གནས་ལུགས་སྟོན་རྣམས་ངེས་དོན་ནོ། །ཆོས་དེ་གསུངས་པའི་དགོས་པ་བསྟན་པ་རྣམས། །དྲང་དོན་འདོད་པར་མཆིས་མོད་ངེས་པ་མེད། །ཚིག་དོན་ཐ་དད་སྦྱོར་ཚུལ་འགལ་མེད་སྟོན། །ཐབས་དེས་དེར་ལྟོས་གདུལ་བྱ་འདུལ་བའི་ཕྱིར། །དགོངས་གཞི་དགོས་པ་དངོས་ལ་གནོད་བྱེད་ཅན། །མཉམ་པ་ཉིད་དང་དོན་དང་དུས་གཞན་དང༌། །གང་ཟག་བསམ་པར་དགོངས་པ་རྣམ་པ་བཞི། །ངེས་མེད་དྲང་རུང་གཞན་དག་དཀྲི་བའི་ཐབས། །ཉན་ཐོས་ངོ་བོ་ཉིད་གསུམ་ཉེས་པ་འདུལ། །བརྗོད་པ་ཟབ་ཕྱིར་གཞུག་དང་མཚན་ཉིད་དང༌། །གཉེན་པོ་བསྒྱུར་བ་ལྡེམ་པོར་དགོངས་པ་བཞི། །དགོངས་པ་ཡིད་ལ་བཞག་ཙམ་ཕ་རོལ་པོ། །གཟུང་ལ་མི་ལྟོས་ལྡེམ་དགོངས་ལྟོས་པར་བཤད། །ཀུན་མཁྱེན་ཡེ་ཤེས་མངོན་བྱེད་དོན་ལ་རྟོན། །ཐ་སྙད་སྒྲ་ཚིག་ཡི་གེ་ལ་མི་རྟོན། །ཕྱིན་ཅི་མ་ལོག་ལྟ་སྤྱོད་ཆོས་ལ་རྟོན། །རིགས་རུས་གྲགས་འབྱོར་གང་ཟག་ལ་མི་རྟོན། །སྤྲོས་བྲལ་བདག་མེད་སྙིང་པོའི་ཡེ་ཤེས་རྟོན། །མཚན་རྟོག་འཛིན་བློའི་རྣམ་ཤེས་ལ་མི་རྟོན། །ཟབ་ཅིང་རྒྱ་ཆེ་ངེས་པའི་དོན་ལ་རྟོན། །གནས་སྐབས་དྲང་བའི་དོན་ལ་རྟོན་མི་བྱ། །འཇིག་རྟེན་ལྟོས་གྲུབ་དབང་༼རྩ་༤༥ན༽ཡུལ་རྣམ་ཤེས་སོགས། །རང་ཡུལ་ལས་བྱེད་དོན་གཞན་མི་བྱེད་དང༌། །མངོན་སུམ་རྗེས་དཔག་ལུང་གི་ཚད་མ་ཉིད། །ཆོས་ཀུན་རང་དང་སྤྱི་མཚན་གདོད་ནས་གྲུབ། །རིམ་བཞིན་ལྟོས་དང་བྱ་བ་བྱེད་པ་དང༌། །འཐད་སྒྲུབ་ཆོས་ཉིད་རིགས་པ་ཞེས་སུ་གྲགས། །ཐུན་མིན་གསང་སྔགས་མཐའ་དྲུག་ཚུལ་བཞིས་གཞལ། །ཡང་དག་སྐལ་པ་མེད་དང་ཡོད་པ་ལ། །རྡོ་རྗེའི་ཚིག་གཅིག་ཐ་དད་དོན་སྟོན་ཕྱིར། །དྲང་དོན་བསྐྱེད་རིམ་ཡན་ལག་བཅས་པ་སྟེ། །ངེས་དོན་རྒྱུ་རྒྱུད་རྫོགས་པའི་རིམ་པ་གཉིས། །དོན་གཅིག་ཐ་དད་འགལ་བའི་ཚིག་སྦྱོར་གྱིས། །བརྗོད་དོན་དགོངས་གཞི་ལ་ལྟོས་དགོངས་བཤད་དང༌། །མི་ལྟོས་དངོས་བསྟན་གོ་བ་དགོངས་མིན་གཉིས། །ཡོངས་གྲགས་དཀྱིལ་འཁོར་ལ་སོགས་སྒྲ་ཇི་བཞིན། །མ་གྲགས་བརྡ་ཡིས་བཅིངས་པ་ཇི་བཞིན་མིན། །ཚིག་དོན་འདི་ལས་མི་འདའ་མཐའ་དྲུག་གོ

།ཚིག་གི་འབྲུ་དོན་ཙམ་ནི་ཡི་གེའི་དོན། །མདོ་སོགས་འགྱོད་ཟློག་བསྐྱེད་རིམ་སྤྱི་ཡི་དོན། །འདོད་ཆགས་ཆོས་སྦས་ཀུན་རྫོབ་བདེན་སྦས་ནི། །སྙིང་པོ་རབ་འབྲིང་ཐ་མ་སྦས་པའི་དོན། །འོད་གསལ་ལམ་དང་ཟུང་འཇུག་འབྲས་བུ་ཡི། །མཐར་ཐུག་དོན་ཏེ་ཚུལ་བཞིན་རྡོ་རྗེའི་ཚིག །གཅིག་ཉིད་དབང་པོའི་རིམ་དང་མཐུན་པར་དབྱེ། །འཇལ་བྱེད་ལྡེའུ་མིག་རྣམ་པར་ངེས་པའི་སྐབས་སོ།། །། ༢ འཁོར་ལོ་གསུམ་གྱི་དྲང་ངེས་དང་བདེན་གཉིས་རྟེན་འབྲེལ་རྣམ་པར་ངེས་པའི་སྐབས། གཞལ་བྱ་གཙོ་བོ་དམ་ཆོས་འཁོར་ལོ་གསུམ། །དང་པོ་དྲང་དོན་ཉིད་དུ་ཐམས་ཅད་མཐུན། །བར་པ་ངེས་དོན་ཐ་མ་དྲང་བའི་དོན། །གཙོ་ཞེས་ངོ་བོ་ཉིད་མེད་སྨྲ་རྣམས་བཞེད། །ལུང་ཁུངས་དངོས་མེད་རིགས་པས་འཐད་པ་སྒྲུབ། །བར་པ་སྤྲོས་གཅོད་གནས་སྐབས་ངེས་པའི་དོན། །ཐ་མ་དོན་དམ་གཏན་འབེབས་མཐར་ཐུག་གི །ངེས་དོན་ཡིན་ཞེས་རྣལ་འབྱོར་སྤྱོད་པའི་ལུགས། །ལུང་ཁུངས་རྒྱལ་བ་ཉིད་ཀྱིས་ཕྱེས་པ་དང༌། །འབྱེད་པར་ལུང་བསྟན་ས་གསུམ་འཕགས་པའི་ལུགས། །རིགས་པ་ནོར་བུ་སྦྱོང་སོགས་༼རྩ་༤༥བ༽དཔེ་དོན་སྦྱར། །རང་བྱུང་དོལ་པོ་དྲི་མེད་འོད་ཟེར་སོགས། །ཕྱི་མ་གཙོར་བཞེད་གཞན་དག་སྔ་མའོ། །ཁྱད་པར་མི་དགེ་བདག་ལྟ་ལྟ་གཞི་ཀུན། །དང་པོ་བར་དང་ཐ་མར་ཟློག་པ་ཡང༌། །ཆོས་འཁོར་རྣམ་པ་གསུམ་ལ་སྦྱོར་བར་བཞེད། །ཁ་ཅིག་དྲང་དོན་མི་བདེན་རྫུན་པར་རྟོག །ལོག་ལྟ་ཉིད་དེ་བཀའ་ལ་རྫུན་མི་མངའ། །སྣང་ཚུལ་སྤྲོས་གཅོད་གནས་ལུགས་དངོས་བསྟན་ཕྱིར། །ཆོས་ཀུན་དགོངས་གཅིག་ཤིང་རྟ་ཆེ་སོགས་བཞེད། །དམ་ཆོས་བདེན་པ་གཉིས་ལ་བརྟེན་ནས་གསུངས། །དེ་དག་ངོ་བོ་སྤྱིར་ནི་བཅོས་མ་བཅོས། །ཕལ་པའི་བློས་བཏགས་འཕགས་པའི་མཉམ་བཞག་དོན། །ངེས་ཚིག་འདུས་བྱས་ཀུན་རྫོབ་ཉིད་དུ་བདེན། །གཅིག་ནི་དམ་པའི་དོན་དུ་བདེན་པའོ། །མཚན་ཉིད་མ་དཔྱད་འཁྲུལ་པའི་ཤེས་ཡུལ་དང༌། །མ་འཁྲུལ་འཕགས་པའི་ཡུལ་ཏེ་སླུ་མི་སླུ། །ཡུལ་ཅན་འཛིན་སྟངས་འཁྲུལ་དང་མ་འཁྲུལ་ལོ། །དེ་དག་མིང་གི་རྣམ་གྲངས་མང་པོར་བསྟན། །དབྱེ་གཞི་མ་དཔྱད་ཤེས་བྱ་ཙམ་གྱི་སྟེང༌། །སྣང་ལུགས་གནས་ལུགས་ཀུན་རྫོབ་དོན་དམ་དབྱེ། །སྣང་ལུགས་འཁྲུལ་པ་འགྲོ་བློའི་སྣང་བ་སྟེ། །མ་འཁྲུལ་ལམ་དང་འབྲས་བུར་ཕལ་ཆེར་བཞེད། །སྐྱེ་འཕགས་འཇིག་རྟེན་རྣལ་འབྱོར་ཀུན་རྫོབ་དང༌། །དོན་དམ་ངོ་བོ་དབྱེར་མེད་མཚན་ཉིད་གསུམ། །ཆོས་ཅན་སྒོ་ནས་བཅུ་དྲུག་སོགས་སུ་དབྱེ། །འཕགས་དང་བྱིས་བློའི་འཛིན་སྟངས་ཁྱད་པར་དང༌། །ལྟོས་བཞག་ལ་བརྟེན་བདེན་པ་གཉིས་སུ་ངེས། །ཐ་སྙད་རང་བཞིན་གཅིག་ལ་ལྡོག་ཐ་དད། །དོན་དམ་གཅིག་དང་ཐ་དད་བརྗོད་དུ་མེད། །བཅོམ་དང་བསལ་ན་དེར་འཛིན་འདོར་རུང་དང༌། །མི་འདོར་རགས་དངོས་ཤེས་རྒྱུན་ཀུན་རྫོབ་སྟེ། །ཆ་མེད་དོན་དམ་བདེན་པ་བྱེ་སྨྲའི་ལུགས། །དོན་དམ་དོན་བྱེད་ནུས་དང་མི་ནུས་ཀྱི། །རང་དང་སྤྱི་མཚན་མདོ་སྡེ་པ་ཡི་ལུགས། །གཟུང་འཛིན་གཉིས་སྣང་ཡུལ་དང་ཡུལ་ཅན་དང༌། །གཉིས་མེད་ཤེས་པར་འཇོག་པ་སེམས་ཙམ་ལུགས། །སྣང་བ་ཀུན་རྫོབ་ཏུ་གྲུབ་སྒྱུ་མ་༼རྩ་༤༦ན༽བཞིན། །དོན་དམ་མ་གྲུབ་མཁའ་འདྲ་རང་རྒྱུད་ལུགས། །བློས་བཏགས་ཀུན་རྫོབ་འཇིག་རྟེན་རྗེས་བརྗོད་དང༌། །སྤྲོས་བྲལ་བསམ་བརྗོད་ལས་འདས་ཐལ་འགྱུར་ལུགས། །ཀུན་བརྟགས་གཞན་དབང་ཀུན་རྫོབ་དོན་དམ་ནི། །ཡོངས་གྲུབ་རང་རིག་ཡེ་ཤེས་གཞན་སྟོང་ལུགས། །སྔགས་སུ་ཁྱད་ཆོས་ལྷག་པོ་དག་གིས་བརྒྱན། །ཁྱད་པར་ཀུན་རྫོབ་གཟུང་འཛིན་སྣང་བ་སྟེ། །བདེན་པ་མེད་སྣང་ཆུ་ཟླ་ལྟ་བུར་བརྗོད། །དོན་དམ་ངོ་བོ་སྟོང་ཉིད་བཅོ་བརྒྱད་དེ། །དེ་ཡི་བདེན་པ་གཉིས་མེད་ཡེ་ཤེས་སོ། །འདི་ཤེས་ཐུབ་པའི་བཀའ་ལ་མི་རྨོངས་ཤིང༌། །ཐབས་སུ་གྱུར་པ་བླང་དོར་ཉམས་ལེན་དང༌། །ཐབས་བྱུང་དོན་མཐོང་འཁོར་བའི་ཕ་རོལ་འགྲོ། །དེ་དག་རང་བཞིན་རྣམ་པར་དག་པ་ནི། །གཤིས་ལུགས་རྟེན་ཅིང་འབྲེལ་འབྱུང་མཐའ་དང་བྲལ། །ཕྱི་ནང་ལྟོས་བྱུང་འཁོར་བའི་རྟེན་འབྲེལ་ཏེ། །ལུགས་ལྡོག་མྱང་འདས་རྟེན་འབྲེལ་སུས་མཐོང་བ། །སངས་རྒྱས་གསུང་གི་གནད་ལ་རེག་པའི་ཕྱིར། །ནན་ཏན་བསམ་པས་དེ་དོན་རྟོགས་པར་བྱ། །འཁོར་ལོ་གསུམ་གྱི་དྲང་ངེས་དང་བདེན་གཉིས་རྟེན་འབྲེལ་རྣམ་པར་ངེས་པའི་སྐབས་སོ།། །།

༣ གཙོ་བོ་ལྟ་བ་རྣམ་པར་ངེས་པའི་སྐབས། ༈ འཆི་བ་མེད་གནས་མྱང་འདས་དོན་གཉེར་ལ། །སྒྲིབ་རྩ་མ་རིག་སྤོང་གཉེན་ཤེས་རབ་ཉིད། །མེད་ན་མི་འབྱུང་དེ་ཡིས་ལྟ་བ་དག །ཐབས་ཀྱིས་སྤྱོད་པ་དག་འགྱུར་རྣམ་དག་གི །ལྟ་སྤྱོད་ཟུང་དུ་འབྲེལ་བ་མྱུར་དུ་གྲོལ། །ཁྱད་པར་རྒྱལ་བས་གསུངས་པའི་ཆོས་ཐམས་ཅད། །ཆོས་ཀྱི་དབྱིངས་ལ་གཞོལ་ཞིང་འབབས་པའི་ཕྱིར། །ཐོག་མར་ལྟ་བ་གཏན་ལ་དབབ་པར་བྱ། །ལོག་ལྟའི་སྐྱོན་སེམས་དེ་ཚུལ་ཤེས་ནས་སྤངས། །ཡང་དག་ལྟ་བའི་ངེས་དོན་བཙལ་ཏེ་བླང༌། །མ་རིག་རྒྱུ་བྱས་འཇིག་ཚོགས་ལ་ལྟ་བ། །ཕྱིན་ཅི་ལོག་བཞིའི་རྩ་བ་བདག་འཛིན་གྱི། །གཉེན་པོ་བདག་མེད་རྟོགས་པའི་ཤེས་རབ་བསྐྱེད། །འདུས་བྱས་ཆོས་རྣམས་སྐད་ཅིག་མི་རྟག་ཅིང༌། །ཟག་བཅས་ཐམས་ཅད་༼རྩ་༤༦བ༽སྡུག་བསྔལ་གསུམ་རང་བཞིན། །ཀུན་ཉོན་རྣམ་བྱང་སྟོང་ཞིང་བདག་མེད་པ། །མྱང་འདས་འབའ་ཞིག་ཐར་པ་ཞི་བ་སྟེ། །བསྟན་པ་སྤྱི་ཡི་བཀའ་རྟགས་ཕྱག་རྒྱ་བཞི། །ལེགས་པར་བསམ་ནས་ཐོག་མར་ངེས་ཤེས་བསྐྱེད། །དེ་ནས་མཐའ་གཉིས་སྤངས་པའི་ལམ་ཞུགས་ཏེ། །ཡུལ་ཅན་དོན་དམ་ཤེས་པའི་ཤེས་རབ་ཀྱིས། །ཤེས་བྱའི་ཡུལ་ལ་སྤྲོས་གཅོད་རང་སྡེའི་ལུགས། །ཡིན་ཕྱིར་དངོས་སྨྲ་རྣམས་ཀྱང་རང་ལུགས་ཀྱི། །རྟག་ཆད་སྤངས་ཀྱང་སྒྲོ་སྐུར་མཐའ་རུ་ལྷུངས། །དེ་ཕྱིར་དེ་དག་བདེན་དང་མི་བདེན་མང༌། །གནས་ལུགས་སྤྲོས་བྲལ་སྣང་ཚུལ་རྟེན་འབྲེལ་དུ། །རྟོགས་ཕྱིར་ཐམས་ཅད་བདེན་པ་དབུ་མའི་ལུགས། །དེ་ཡི་ལྟ་བའི་ཡུལ་ནི་སྟོང་པ་ཉིད། །བདག་གཉིས་བཀག་པའི་དངོས་དང་མེད་དགག་ཆ། །སྟོང་གཞི་ཆོས་ཅན་དགག་བྱ་དགག་གཞི་ཉིད། །སྟོང་ཚུལ་ངོ་བོས་མ་གྲུབ་རང་སྟོང་ལུགས། །དབྱེ་བ་ཕྱི་ནང་གཉིས་སྟོང་སོགས་བཅུ་དྲུག །དངོས་པོ་དངོས་མེད་རང་གཞན་སྟོང་བཞིར་འདུ། །དགག་གཞི་ཡོངས་གྲུབ་དགག་བྱ་བརྟགས་དང་གཞན། །དེ་ཡིས་སྟོང་ཞེས་རྣལ་འབྱོར་སྤྱོད་རྣམས་སྨྲ། །དབྱེ་བ་བཅུ་བཞི་བསྡུ་ན་གཉིས་སུ་བཞེད། །མཐོང་བའི་གེགས་བྱེད་རྣམ་གཡེང་རྟོག་པ་བཅུ། །སེལ་བའི་གཉེན་པོ་བདག་མེད་རྣམ་གཉིས་སོ། །ཆོས་ཀྱི་བདག་མེད་རགས་པར་ཕྱི་ནང་གཉིས། །ཐུན་མོང་ཉིད་ཕྱིར་སྔོན་དུ་གཏན་ལ་དབབ། །དེ་ཡི་ངོ་བོ་ཐག་པའི་སྦྲུལ་བཞིན་དུ། །ཐ་མལ་བློ་ལ་རང་མཚན་བདེན་ཞེན་ཉིད། །སྒྲིབ་གཉིས་རྩ་བ་བདག་འཛིན་རྒྱུ་ཕྱིར་དགག

།བྱེ་མདོར་དེ་ཉིད་ཡོངས་སུ་རྫོགས་མེད་ཀྱང༌། །ཆོས་ཅན་ཉི་ཚེའི་སྟེང་དུ་གཏན་ལ་འབེབས། །ཤེས་བྱེད་དཔྱད་པས་ཅི་ཡང་མ་རྙེད་པ། །བདེན་མེད་དོན་འཇོག་འདི་པའི་སྤྱི་ལུགས་ཕྱིར། །སེམས་ཙམ་རང་ལུགས་བདག་མེད་གཉིས་རྟོགས་འདོད། །དབུ་མས་གཞལ་ན་གཉིས་སྟོང་ཤེས་པ་ཉིད། །དོན་དམ་འདོད་ཕྱིར་ཆོས་བདག་ཕྱོགས་གཅིག་༼རྩ་༤༧ན༽ལུས། །དབུ་མའི་གཏན་ཚིག་མང་ཡང་འཕགས་ལུགས་ལྔས། །སྟོང་དང་རྟེན་འབྱུང་ཟུང་འཇུག་ངེས་པ་འདྲེན། །ཟླ་བས་གཟུང་བ་བཀག་ནས་དེ་མེད་པའི། །རྟགས་ཀྱིས་འཛིན་པ་འགོག་དང་ཀུན་རྫོབ་གཅིག །སྟོང་པའི་རིགས་པས་ཆོས་ཀུན་སྟོང་གཉིས་གསུངས། །ཕྱི་ནང་ལྟ་བ་གང་ཟག་བདག་གིས་དབྱེ། །ངོ་བོ་ལྷན་སྐྱེས་ང་དང་ང་ཡིར་འཛིན། །དེ་ལས་གཞན་ཤེས་ལྟ་ཀུན་འབྱུང་ཕྱིར་དགག །རྟོགས་ཚུལ་ཁྱད་ལས་གྲུབ་མཐའ་བཞི་ཀས་རྟོགས། །ཕུང་ལྔ་བདག་མིན་བདག་ལ་དེ་མི་ལྡན། །གཅིག་ལ་གཅིག་མེད་རྣམ་པ་ཉི་ཤུའི་དོན། །སྒྲུབ་བྱེད་ཤིང་རྟའི་རིགས་པ་སོགས་ཀྱིས་བཀག །དབུས་མཐར་གང་ཟག་བདག་ལྟ་རྣམ་པ་བཅུ། །གཉེན་པོར་མཁས་པ་བཅུ་སོགས་རིགས་གཞན་མང༌། །ཆོས་ཀུན་བདག་མེད་ཡིན་ཕྱིར་ངོ་བོ་ལ། །དབྱེར་མེད་དགག་བྱ་བདེན་གྲུབ་ང་བདག་གཉིས། །ལོག་པའི་ཆ་ནས་དེ་དང་དེ་རུ་འཇོག །དགོས་པ་རིགས་ཅན་གཉིས་པོ་རྗེས་བཟུང་ཕྱིར། །དགག་བྱའི་ཡུལ་དངོས་ཤེས་བྱར་མི་སྲིད་ཀྱང༌། །ཡུལ་ཅན་འཁྲུལ་པས་དེ་དེར་འཛིན་ལ་བཏགས། །རིགས་ཤེས་རྗེས་དཔག་བསམ་བྱུང་ཁྱད་པར་ཅན། །དོན་དམ་ངེས་བྱེད་ཚད་མའི་དང་པོ་སྟེ། །གཏན་ཚིག་ལ་བརྟེན་གསལ་བའི་རིགས་བསྡུ་ན། །དགག་རྟགས་འབྲེལ་ཟླ་མ་དམིགས་འགལ་ཟླ་དམིགས། །དོན་དམ་དཔྱོད་བྱེད་རིགས་པ་ཀུན་གྱི་གནད། །ཁྱད་གཞི་བཟུང་ནས་ངོ་བོ་མ་འགལ་དང༌། །ཁྱད་ཆོས་འགལ་བ་ཚོལ་ཞིང་དཔྱོད་པ་ཡིན། །དེ་ཕྱིར་ངོ་བོ་འགོག་པ་གཅིག་དུ་བྲལ། །ཁྱད་པར་འགོག་པ་མཐའ་བཞི་སྐྱེ་འགོག་གཉིས། །གཙོ་བོ་ཡིན་ཏེ་གཞན་དག་ཡན་ལག་ཙམ། །ཀུན་གྱི་རྩ་བ་དབུ་མའི་མཆོད་བརྗོད་དོ། །རང་རྒྱུད་ལུགས་སུ་དངོས་ཀུན་བདེན་མེད་སྒྲུབ། །དེར་ཞེན་རྟོག་སྤོང་སྟོང་ཉིད་སྒྲུབ་པར་བྱེད། །ཐལ་འགྱུར་སྤྲོས་འགོག་སྤྲོས་བྲལ་སྒྲུབ་མི་བྱེད། །ཁྱད་པར་ཐུན་མིན་རྣལ་འབྱོར་སྤྱོད་པའི་ལུགས།

སེམས་ལས་གཞན་མེད་སེམས་ཀྱང་༼རྩ་༤༧བ༽མེད་པར་རྟོགས། །གཉིས་མེད་ཆོས་དབྱིངས་རྡོ་རྗེའི་གནས་བདུན་པ། །སེམས་ཅན་སངས་རྒྱས་ཀུན་གྱི་སྙིང་པོ་སྟེ། །གང་ཟག་བདག་དང་མི་མཚུངས་སྤྲོས་པ་བྲལ། །འཁོར་འདས་དབྱེར་མེད་བདག་མེད་ཙམ་ལས་གྲོལ། །སྣང་བཅས་སྣང་མེད་རྟེན་འབྲེལ་ལས་ཀྱང་འདས། །གློ་བུར་སྐྱོན་སྟོང་བླ་མེད་ཆོས་མི་སྟོང༌། །བསལ་བཞག་བྱར་མེད་རང་བྱུང་རིག་པས་རྟོགས། །སོ་སྐྱེ་ཉན་རང་བྱང་སེམས་དང་པོ་པས། །བདེ་གཤེགས་སྙིང་པོ་ལྟ་བར་མི་དབང་གསུངས། །རྗེས་དཔག་ཡུལ་མིན་སྒྲ་རྟོག་ལས་འདས་ཕྱིར། །ཚུལ་དེ་འཕགས་ལས་གཞན་བློར་ཆུད་དཀའ་བས། །རྩོད་པའི་ཆོས་འགྱུར་འདིར་ནི་མ་སྤྲོས་སོ། །ཤིང་རྟའི་སྲོལ་གཉིས་སོ་སོའི་ཚུལ་རྟོགས་ནས། །དགོངས་པ་གཅིག་ཆུབ་སྒྲོ་སྐུར་ཉེས་ལས་གྲོལ། །མདོ་རྒྱུད་ལྟ་བའི་དྲི་མེད་མིག་ལྡན་འགྱུར། །སྔགས་སུ་ཡུལ་ཅན་བདེ་བའི་ཐབས་ཀྱི་ཁྱད། །སྤྲོས་བྲལ་ཡུལ་ལ་ཁྱད་མེད་རང་སྟོང་ལུགས། །གཞན་སྟོང་ཡུལ་ཡང་སྤྲོས་བྲལ་ཙམ་པོ་མིན། །རྣམ་ཀུན་མཆོག་ལྡན་པྲ་ཕབ་ལྟ་བུར་བཞེད། །ཁ་ཅིག་སྤྲོས་བྲལ་ཙམ་ཡང་ཐབས་ཀྱི་ཕྱིར། །ཕལ་པའི་མེ་དང་ཙནྡན་མེ་ལྟར་གསུངས། །བདེ་སྟོང་ཟབ་གསལ་སྔགས་ཀྱི་དབུ་མ་ལ། །ཁྱད་ཆོས་དབུ་མའི་བྱེད་ལས་སྟོང་ཉིད་ཐབས། །གཞི་ལ་ལས་བྱེད་ཟུང་འཇུག་སྐུ་སྒྲུབ་བཞིར། །གསུང་གི་རྡོ་རྗེ་འོད་མཚན་འཆང་བས་བཞེད། །གཤིས་ལ་མེད་ན་བལྟས་པས་མི་འགྱུར་ཞིང༌། །སྟོང་ཉིད་རྟོགས་ཚེ་རྒྱུ་འབྲས་ལྷུན་གྱིས་གྲུབ། །རྟེན་ཅིང་འབྲེལ་འབྱུང་འགག་མེད་གང་ཡིན་པ། །དེ་ཉིད་སྐྱེ་མེད་ཟུང་འཇུག་ཕྱག་རྒྱ་ཆེ། །གཙོ་བོ་ལྟ་བ་རྣམ་པར་ངེས་པའི་སྐབས་སོ།། །། ༤ བློ་ལྡོག་རྣམ་བཞི་རྣམ་པར་ངེས་པའི་སྐབས། ཐོས་བསམ་ལག་རྗེས་རིས་མེད་བསྟན་པ་དང༌། །བསྟན་འཛིན་ཀུན་ལ་བཅོས་མིན་དད་པ་སྐྱེ། །ཕྱོགས་སུ་མ་ལྷུངས་ལས་འབྲས་ཞིབ་མོར་སྤྱོད། །གསུང་རབ་གདམས་པར་ཤར་བས་རྒྱུད་གྲོལ་ཡང༌། །ཐ་མལ་བློ་སྣ་བཙན་ཐབས་སྒྱུར་བ་ཡི། །མན་ངག་ལུགས་ཀྱི་བློ་ལྡོག་རྣམ་པ་བཞི། །༼རྩ་༤༨ན༽དལ་བརྒྱད་འབྱོར་པ་བཅུ་ལྡན་རིན་ཆེན་རྟེན། །དོན་ཆེ་རྒྱུ་འབྲས་དཔེ་ཡིས་རྙེད་པར་དཀའ། །འཆི་ངེས་ནམ་འཆི་ཆ་མེད་འཆི་བའི་ཚེ། །ཆོས་མིན་མི་ཕན་རྩ་བའི་དམིགས་པ་གསུམ། །ཡན་ལག་མི་ཟློག་སྣོན་མེད་ལོངས་སྐབས་མེད། །དུས་ལ་མ་ངེས་རྐྱེན་མང་ཉམ་ཆུང་དང༌། །གཉེན་ལུས་ལོངས་སྤྱོད་མི་སྟངས་ཐག་གཅོད་བཅས། །རྒྱུ་མཚན་དགུ་སྦྱོར་འཆི་བ་རྗེས་སུ་དྲན། །ཤི་ནས་འགྲོ་བ་གཉིས་སུ་སྐྱེ་བ་སྟེ། །དེ་དག་བསམ་ནས་ཚེ་འདིར་བློ་ལྡོག་བྱ། །མི་བསླུ་འཕེལ་ཆེ་མ་བྱས་མི་འཕྲད་ཅིང༌། །བྱས་པ་ཆུད་མི་ཟ་བ་ལས་ཀྱི་ལམ། །ལྕི་ཡང་ཞིང་བསམ་རྟེན་དངོས་སྟོབས་ཆེ་བས། །རྣམ་སྨིན་རྒྱུ་མཐུན་བདག་པོའི་འབྲས་བུ་འབྱིན། །སྐྱེ་རྒ་ན་འཆི་སྡུག་པ་བྲལ་བ་དང༌། །མི་སྡུག་འཕྲད་ཅིང་འདོད་པ་བཙལ་མ་རྙེད། །ཉེར་ལེན་ཕུང་པོ་སྡུག་བསྔལ་ཐམས་ཅད་ཀྱང༌། །ཡིད་བརྟན་མེད་ཅིང་མི་ངོམས་ཐོགས་མེད་ཞུགས། །སྡུག་བསྔལ་གསུམ་བསམ་འཁོར་བར་བློ་ལྡོག་གོ

།རྒྱུ་འབྲས་མན་ངག་བདུན་གྱིས་གཞན་དོན་བློ། །སྐྱེ་གཞི་སེམས་སྙོམས་པ་དང་ཡིད་འོང་བསྒྲུབ། །བྱང་ཆུབ་དོན་གཉེར་བྱམས་དང་སྙིང་རྗེ་ཆེ། །ལྷག་པའི་བསམ་པས་ཞི་བདེར་བློ་ལྡོག་བྱ། །ཆོས་ཀུན་རང་བཞིན་སྐྱེ་བ་མེད་པའི་དོན། །སོར་རྟོག་གིས་དཔྱོད་གཟུང་འཛིན་བློ་ལྡོག་བྱ། །བློ་ལྡོག་རྣམ་བཞི་རྣམ་པར་ངེས་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་ལྷག་པ་ཤེས་རབ་ཀྱི་བསླབ་པ་རིམ་པར་ཕྱེ་བ་སྟེ་གནས་བདུན་པའོ།། །། བརྒྱད་པ། ལྷག་པ་ཏིང་ངེ་འཛིན་གྱི་བསླབ་པ་རིམ་པར་ཕྱེ་བ།

༡ ཏིང་ངེ་འཛིན་ཀུན་གྱི་སྤྱི་གཞི་ཞི་ལྷག་གི་སྒོམ་རིམ་བསྟན་པའི་སྐབས། ཐོས་བསམ་དོན་ཉིད་སྒོམ་པས་ཉམས་སུ་བླང༌། །ཞིང་ས་ལོ་ཏོག་ལེགས་ཀྱང་སྤྱད་དགོས་བཞིན། །ཐེག་པ་ཆེ་ཆུང་ཏིང་འཛིན་རྒྱ་མཚོའི་ཆིངས། །ཞི་གནས་ལྷག་མཐོང་གཉིས་ཀྱི་ངེས་པ་བཙལ། །དེ་ཡི་ངོ་བོ་སེམས་རྩེ་གཅིག་པ་དང༌། །ཆོས་རབ་རྣམ་འབྱེད་སོ་སོར་རྟོག་པའོ། །༼རྩ་༤༨བ༽ངེས་ཚིག་གཡེང་བ་ཞི་གནས་རབ་ཏུ་གནས། །ལྷག་པའི་ཁྱད་པར་ཤེས་རབ་མིག་གིས་མཐོང༌། །རླུང་གིས་མི་གཡོ་མར་མེ་གསལ་བ་བཞིན། །གཉིས་ཀ་ཚོགས་པས་གནས་ལུགས་དེ་ཉིད་རྟོགས། །གོ་རིམ་རྟེན་དང་བརྟེན་པའི་ཚུལ་དུ་གནས། །ཞི་གནས་ཚོགས་རྟེན་མི་མཐུན་ཕྱོགས་ཀུན་དོར། །མཐུན་པའི་ཡུལ་གནས་འདོད་ཆུང་ཆོག་ཤེས་དང༌། །ཚུལ་འཁྲིམས་རྣམ་དག་གཡེང་དང་རྟོག་པ་སྤང༌། །དེ་དབྱེ་འདོད་སེམས་བསམ་གཟུགས་འགོག་པར་བསྡུས། །སྒོམ་ཚུལ་བདེར་གནས་ལུས་ཀྱི་ཆོས་བརྒྱད་ལྡན། །དམིགས་པ་སྤྱིར་ནི་ཁྱབ་དང་སྤྱད་པ་སྤྱོད། །མཁས་དང་ཉོན་མོངས་སྦྱོང་བཞི་གང་ཟག་བསྟུན། །བྱེ་བྲག་བཞག་ཐབས་རྟེན་ཅན་མ་དག་དག །རྟེན་མེད་ཆ་ཤས་ནས་ནི་རྫོགས་པའི་བར། །ཕྱི་ནང་ལུས་དང་ལུས་ལ་བརྟེན་པར་འཇོག །རྟོག་པའི་རྦ་རླབས་ཀུན་གཞིའི་རྒྱ་མཚོ་ལ། །ཐིམ་གྱུར་ངོ་བོ་ཉིད་ཀྱི་སྙོམས་འཇུག་བརྩོན། །དེ་དག་ལས་སྐྱེས་ཉམས་ངོས་བཟུང་ལ་གཉིས། །གཞུང་ལྟར་ལེ་ལོ་རིགས་གསུམ་གདམས་ངག་བརྗེད། །བྱིང་རྒོད་གཉིས་གཉིས་འདུ་མི་བྱེད་དང་བྱེད། །ཉེས་པ་ལྔ་ཡི་གཉེན་པོ་འདུ་བྱེད་བརྒྱད། །འདུན་རྩོལ་དད་པ་ཤིན་སྦྱངས་དང་པོ་འགོག །མི་བརྗེད་ཏིང་འཛིན་ཁྱད་པར་གསུམ་དང་ལྡན། །རྟོག་རྩོལ་མཉམ་ཉིད་འཇུག་ཚེ་བཏང་སྙོམས་བྱ། །ཐོས་བསམ་དྲན་ཤེས་བརྩོན་དང་འདྲིས་པའི་སྟོབས། །དྲུག་གིས་སྒྲིམས་དང་ཆད་དང་ཆད་པ་མེད། །ལྷུན་གྲུབ་འཇུག་པའི་ཡིད་བྱེད་གནས་སྐབས་ཅན། །དམིགས་པར་འཇོག་སོགས་སེམས་གནས་རིམ་དགུ་སྐྱེ། །གདམས་ངག་ལུགས་སུ་གཡོ་ཐོབ་གོམས་དང་བརྟན། །མཐར་ཕྱིན་ཉམས་ལྔ་དཔེ་ཡིས་མཚོན་ཏེ་ཤེས། །ཤིན་སྦྱངས་མཐར་ཕྱིན་ཞི་གནས་འགྲུབ་པའོ། །བདེ་གསལ་མཚན་མ་མི་རྟོག་མཁའ་དང་འདྲེས། །དེ་ནི་མདོ་རྒྱུད་བསམ་གཏན་ཀུན་གྱི་གཞི། །ཉོན་མོངས་སྡུག་བསྔལ་ཐམས་ཅད་གནོན་པར་བྱེད། །ལྷག་མཐོང་རྒྱུ་ཚོགས་སྐྱེས་བུ་དམ་པར་བསྟེན། །༼རྩ་༤༩ན༽མང་ཐོས་ཚུལ་བཞིན་སེམས་ལ་ལྟ་བ་བཙལ། །རྣམ་པ་ཞི་རགས་ལྟ་བ་ཕྱི་རོལ་པ། །བདེན་པའི་རྣམ་ཅན་ཉན་རང་སྟོང་པར་ལྟ། །ཕར་ཕྱིན་སྔགས་སུ་བདེ་བའི་རྣམ་ལྡན་གསུངས། །ཐུན་མོང་ཉེར་བསྡོགས་འཇིག་རྟེན་པ་དང་མཚུངས། །འོན་ཀྱང་སྔགས་སོགས་དེ་དོན་གཉེར་བ་མིན། །དབྱེ་བ་རྣམ་འབྱེད་རབ་ཏུ་རྣམ་པར་འབྱེད། །རྟོག་དཔྱོད་ངོ་བོ་ཉིད་བཞིའི་སྒོ་ནི་གསུམ། །མཚན་མ་ཡོངས་ཚོལ་སོར་རྟོག་ལས་བྱུང་སྟེ། །དོན་དངོས་མཚན་ཕྱོགས་དུས་རིགས་ཚོལ་བ་དྲུག

།རིགས་པར་ལྟོས་གྲུབ་བྱ་བྱེད་འཐད་པ་སྒྲུབ། །ཆོས་ཉིད་བཞི་སྟེ་གཟུགས་ནས་རྣམ་མཁྱེན་བར། །རེ་རེ་ལ་ཡང་དྲུག་གིས་རྣམ་པར་འབྱེད། །དོན་དང་ཇི་ལྟ་ཇི་སྙེད་གསུམ་དུ་ཤེས། །སྦྱོར་དངོས་སོར་རྟོག་མི་གཡོ་བ་རུ་འདུ། །སྒོམ་ཚུལ་བདག་མེད་དོན་ལ་ཤེས་རབ་ཀྱིས། །དཔྱད་དེ་སྤྲོས་དང་བྲལ་ལ་མཉམ་པར་འཇོག །དཔྱད་གཞི་རྣམ་པར་མི་རྟོག་གཟུགས་བརྙན་ནི། །ཁྱད་གཞི་བཟུང་ནས་ཁྱད་ཆོས་སྒྲོ་འདོགས་གཅོད། །གཟུང་བའི་རང་བཞིན་སྟོང་པ་མཁའ་ལྟར་རིག །འཛིན་ཤེས་འབྱུང་གནས་དབྱིབས་སོགས་བརྟག་བྱ་དང༌། །སོར་རྟོག་ཉིད་ཀྱང་གཙུབས་ཤིང་མེ་བཞིན་དུ། །མ་རྙེད་དབྱིངས་སུ་ཡལ་ལ་འཛིན་མེད་འཇོག །ཤིན་དུ་སྦྱངས་ཐོབ་འགྲུབ་པའི་དུས་སུ་བཤད། །དབུ་མ་པ་རྣམས་སྐྱེད་ཚུལ་ཐ་དད་ཀྱང༌། །བསྐྱེད་བྱ་ཞི་ལྷག་ཟུང་དུ་འབྲེལ་ལ་མཐུན། །དེ་དག་གསུམ་པོ་རིམ་བསྒོམ་ཡེངས་མེད་གཙོ། །མཚན་བཅས་སྒོམ་ཚེ་ཞི་གནས་གཟུགས་བརྙན་ལ། །དམིགས་པའི་ཆོས་རབ་རྣམ་འབྱེད་ཟུང་དུ་འཇུག །རྣམ་པར་མི་རྟོག་ལྷག་མཐོང་ཐོབ་པ་ན། །ངོ་བོ་གཅིག་ཏུ་སོང་བས་ཟུང་དུ་འཇུག །དེ་ནི་ཡང་དག་ཏིང་འཛིན་མཐར་ཕྱིན་ཏེ། །སྲིད་ཞིའི་འཆིང་གྲོལ་མི་གནས་མྱང་འདས་ཐོབ། །མདོར་ན་མི་སྡུག་བྱམས་པ་དབྱུང་རྔུབ་བགྲང༌། །སོར་སྤོང་རྩ་རླུང་བསྐྱེད་བཟླས་༼རྩ་༤༩བ༽རང་བབ་ཏུ། །འཇོག་ཀུན་སེམས་འཛིན་གནས་ཐབས་ཉིད་དུ་ཟད། །མཚན་མཚོན་རང་སྤྱིའི་མཚན་ཉིད་རྣམ་པར་དཔྱོད། །རྟེན་འབྲེལ་རྟགས་ལྔ་ལུང་རིགས་བྱིན་རླབས་བརྡས། །རང་ངོ་སྤྲོད་སོགས་སོར་རྟོག་ཤེས་རབ་མཆོག །སྐྱེད་ཐབས་གང་ཟག་དབང་པོར་བསྟུན་པ་སྟེ། །དཔྱད་འཇོག་གཉིས་ཀས་ཞི་ལྷག་འགྲུབ་པར་མཐུན། །ཐོག་མར་བྱིས་པ་ཉེར་སྤྱོད་བསམ་གཏན་གྱིས། །དུ་སོགས་རྟགས་མཐོང་དོན་རབ་འབྱེད་པ་ཡིས། །གཉིས་ཆོས་རོ་མཉམ་བསམ་གཏན་མཆོག་ཏུ་འགྲུབ། །དེ་བཞིན་ཉིད་དམིགས་ཆོས་ཀུན་སྟོང་པ་ཉིད། །དེ་ཡང་རང་བཞིན་ཞི་བར་རྟོགས་པའོ། །ཏིང་ངེ་འཛིན་ཀུན་གྱི་སྤྱི་གཞི་ཞི་ལྷག་གི་སྒོམ་རིམ་བསྟན་པའི་སྐབས་སོ།། །།

༢ རྒྱུ་མཚན་ཉིད་ཀྱི་ཐེག་པའི་སྒོམ་རིམ་བྱེ་བྲག་ཏུ་བསྟན་པའི་སྐབས། སྒོམ་པའི་སྔོན་འགྲོ་ཁྲིམས་གནས་ཤེས་རབ་བསྐྱེད། །ལུས་སེམས་སྲིང་བ་གཉིས་ལྡན་ཆོས་བརྒྱད་འདོར། །སྦྱངས་པའི་ཡོན་ཏན་བཅུ་གཉིས་ལ་གནས་ཤིང༌། །ལོག་འཚོ་ལྔ་པོ་སྤངས་ནས་བསྒོམ་པའི་ཚུལ། །ཉན་ཐོས་སྡེ་པ་སྡེ་ཚན་བདུན་ཡིན་ཏེ། །དམིགས་རྣམ་ངོ་བོ་འབྲས་བུ་སྐབས་ལྔས་བསྡུས། །དང་པོའི་ལས་ཅན་འདོད་ཆགས་སྤྱི་བྱེའི་གཉེན། །ཀེང་རུས་འདུ་ཤེས་བརྒྱད་བསྒོམ་ལུས་རྗེས་བལྟ། །ཚོར་བ་སྡུག་བསྔལ་ཆུ་ཤིང་སྙིང་པོ་མེད། །དབུགས་ལ་སེམས་བཟུང་བདག་མེད་དམ་པའི་དོན། །འདུ་ཤེས་རྣམ་ཤེས་ཆོས་རྣམས་སྒྱུ་མ་ལྟར། །རང་སྤྱིའི་མཚན་ཉིད་རྣམ་པ་བཞི་རྣམས་ལ། །ཤེས་རབ་ཀྱིས་བརྟགས་དྲན་པ་ཉེ་བར་བཞག །བདེན་པ་བཞིར་འཇུག་ཚོགས་ལམ་ཆུང་ངུར་བསྒོམ། །ལྷག་མ་རྣམས་ལ་དེ་ཡིས་མཚོན་བྱས་ཏེ། །མི་དགེ་མི་བསྐྱེད་བསྡམ་དང་དགེ་བ་ལྡོག །འདུན་བརྩོན་སེམས་དང་དཔྱད་པའི་ཏིང་འཛིན་གྱིས། །ངེས་འབྱེད་ལ་སྦྱོར་དེ་ཡི་ཆ་བཞི་པོར། །བདེན་བཞིའི་རྣམ་པ་བཅུ་དྲུག་པོ་རྣམས་ལ། །དད་བརྩོན་དྲན་ཏིང་ཤེས་རབ་ལྔ་གཉིས་སྤྱོད། །མཐོང་ལམ་དྲན་དང་རྣམ་འབྱེད་བརྩོན་འགྲུས་དགའ། །ཤིན་༼རྩ་༥༠ན༽སྦྱངས་ཏིང་འཛིན་བཏང་སྙོམས་ཡན་ལག་བདུན། །སྒོམ་ལམ་ཡང་དག་ལྟ་རྟོག་ངག་ལས་མཐའ། །འཚོ་བ་རྩོལ་བ་དྲན་ཏིང་བརྒྱད་དུ་བཤད། །རང་རྒྱལ་དེ་དག་རྣམས་དང་རྟེན་འབྲེལ་ཆོས། །རྣམ་པར་ཐར་པའི་སྒོ་གསུམ་ཡིད་ལ་བྱེད། །ཐེག་ཆེན་རིགས་སད་བྱང་ཆུབ་སེམས་གཉིས་ལྡན། །ཐོག་མར་བྱམས་སོགས་ཚད་མེད་རྣམ་པ་བཞི། །དང་པོའི་ལས་ཅན་སེམས་ཅན་ལ་དམིགས་ཏེ། །སྤྱོད་ཞུགས་ཆོས་དང་བཟོད་ཐོབ་དམིགས་པ་མེད། །ཚུལ་ཁྲིམས་ལ་གནས་དབང་པོ་སྒོ་བསྡམ་ཞིང༌། །ཟས་ཀྱི་ཚོད་རིགས་སྟོད་སྨད་རྣལ་འབྱོར་བརྩོན། །ཤེས་བཞིན་གནས་པས་དགའ་དང་མི་འགྱོད་སྤྲོ། །འཕགས་ནོར་བདུན་དང་ཆོས་སྤྱོད་རྣམ་པ་བཅུ། །མོས་སོགས་ཐར་པའི་དགེ་རྒྱུ་སྔོན་འགྲོ་བས། །ཕྱག་རྒྱ་བཞི་དང་ཐར་པ་ཆ་མཐུན་ལྔ། །རྒྱལ་སོགས་རྗེས་དྲན་མི་གཙང་འདུ་ཤེས་དགུ། །སྐྱེས་བུ་ཆེན་པོའི་རྣམ་པར་རྟོག་པ་བརྒྱད། །སྤྱོད་ཡུལ་ཡོངས་སུ་དག་པས་བློ་སྦྱང་བྱ། །བྱེ་བྲག་མཉམ་བཞག་དབུ་མའི་དོན་གཙོ་ཞིང༌། །དེ་ཡང་དཔྱད་པ་སྔོན་འགྲོས་རང་རྒྱུད་པ། །མེད་དགག་ནམ་མཁའ་ལྟ་བུའི་དོན་ལ་འཇོག

།ཐལ་འགྱུར་གོམས་བྱའི་ཆོས་དབྱིངས་གོམས་བྱེད་བློ། །དབྱེར་མེད་ཆུ་ལ་ཆུ་བཞག་ལྟ་བུ་སྟེ། །གཞན་སྟོང་མི་རྟོགས་འོད་གསལ་ཆེན་པོའི་ངང༌། །ཀུན་ཀྱང་སྤྲོས་བྲལ་ཙམ་གྱི་གནད་ལ་མཐུན། །རྗེས་ཐོབ་བྱང་ཕྱོགས་སོ་བདུན་རིམ་བཞིན་བསྒོམ། །འདི་དོན་ཟབ་རྒྱས་སོགས་ཀྱིས་ཁྱད་པར་འཕགས། །མདོར་ན་རྣམ་ཀུན་མངོན་རྫོགས་རྩེ་མོ་དང༌། །མཐར་གྱིས་པ་དང་སྐད་ཅིག་སྦྱོར་བ་བཞིས། །བླ་མེད་ཕ་རོལ་ཕྱིན་ཡུམ་བསྒྲུབ་པར་བྱ། །རྒྱུ་མཚན་ཉིད་ཀྱི་ཐེག་པའི་སྒོམ་རིམ་བྱེ་བྲག་ཏུ་བསྟན་པའི་སྐབས་སོ།། །། ༣ གསང་སྔགས་རྡོ་རྗེ་ཐེག་པའི་སྒོམ་རིམ་རྒྱུད་གཙོ་བོར་བྱེད་པ་སྤྱིར་བསྟན་པའི་སྐབས། རྒྱུད་སྡེ་བཞི་ལས་དེང་སང་གཙོར་བྱེད་པ། །བླ་མེད་ལམ་ཀུན་རིམ་པ་གཉིས་སུ་འདུ། །ཡིད་མྱུར་མཚན་རྟོགས་ལས་སྐྱོབ་བསྐྱེད་རིམ་གྱི། །ངོ་བོ་ཁྱད་པར་བཞི་ལྡན་ལྷ་ཡི་༼རྩ་༥༠བ༽སྐུ། །རྫོགས་རིམ་ངོ་བོ་རླུང་སེམས་དབུ་མ་རུ། །ཞུགས་གནས་ཐིམ་པའི་ཡེ་ཤེས་རྒྱུ་འབྲས་བཅས། །སྒྲ་དོན་བརྟགས་བཅོས་ཡོངས་གྲུབ་རྣལ་མ་སྟེ། །གྲངས་ངེས་སྐྱེ་འཆི་དང་མཐུན་བགྲོད་བྱེད་ལམ། །སྤང་བྱ་སྡུག་བསྔལ་འབྲས་དང་ས་བོན་གཉིས། །ཐ་མལ་རྣམ་རྟོག་གྱ་ནོམ་ལྷར་ཞེན་དང༌། །ལམ་དུས་ལུས་དང་སེམས་ཀྱི་རྣལ་འབྱོར་ཏེ། །འབྲས་བུ་ཐུན་མོང་མཆོག་གི་ཕྱིར་ངེས་སོ། །གོ་རིམ་ཤས་ཆེའི་དབང་གིས་བསྐྱེད་དང་རྫོགས། །མེ་ཏོག་དྲི་བཞིན་རྟེན་དང་བརྟེན་པ་སྟེ། །ཀོ་ཊ་པས་སྦྱངས་སཱ་ལུ་འདེབས་པ་བཞིན། །རྣམ་རྟོག་སྦྱངས་ནས་མི་རྟོག་པ་ལ་འཇུག །རྣལ་མ་སྐྱེས་ནས་བཅོས་མ་ཆེད་དུ་མིན། །སྣང་སྟོང་ཕྱོགས་རེ་མ་ཡིན་ཟུང་འཇུག་བསྒྲུབ། །རིགས་ཀྱི་དོན་དང་ཐབས་མཁས་ཁྱད་པར་དང༌། །དག་གསུམ་རང་བཞིན་ཉིད་ཕྱིར་གྲོལ་བར་འཐད། །བསྐྱེད་རིམ་སྤང་བྱ་ཐ་མལ་སྣང་ཞེན་དང༌། །བདེན་འཛིན་རྣམ་པ་འགལ་བའི་གཉེན་པོ་ནི། །གསལ་སྣང་ང་རྒྱལ་སྒྱུ་མའི་འདུན་པའོ། །རྣམ་གྲངས་སྦྱང་གཞིར་གྱུར་ལས་བསྐྱེད་སོགས་བརྒྱད། །བསྡུ་ན་གཞིར་གྱུར་གཞི་བསལ་གཉིས་སུ་འདུ། །གང་ཟག་དབང་པོ་རྟུལ་འབྲིང་རྣོན་པོ་གསུམ། །ལས་དང་པོ་དང་ཡེ་ཤེས་ཕེབ་པ་དང༌། །ཅུང་ཟད་དབང་དང་ཆེས་དབང་མཐར་ཐུག་སྟེ། །རྣལ་འབྱོར་བཞི་ཡི་རིམ་པས་གོང་འཕོར་འགྱུར། །ཞིང་དང་སེམས་ཅན་སྦྱོང་བའི་རིམ་པའི་ཕྱིར། །གཅིག་གིས་སྐྱེ་གནས་བཞི་ཆར་དག་པར་བཞེད། །རྫུས་སྐྱེས་ཀྲོང་སྐྱེད་སྒོང་སྐྱེས་འཇིག་རྟེན་གཉིས། །མངལ་སྐྱེས་གཞན་པས་སྦྱོང་བ་འགྲེལ་ཆེན་ལུགས། །མངོན་རྟོགས་ཡན་ལག་ཏིང་འཛིན་གསུམ་གྱི་ཆིངས། །དང་སྦྱོར་ལས་དང་དཀྱིལ་འཁོར་རྒྱལ་པོ་མཆོག

།རྡོར་ཕྲེང་ལུགས་ཏེ་ཡོ་ག་སྤྱི་ལ་ཁྱབ། །སྒྱུ་མ་ཆེན་མོར་དབྱིབས་སྔགས་ཆོས་གསུམ་གསུངས། །གཞན་དུ་བྱིན་རླབས་ཡོངས་བརྟགས་གཟུགས་བརྙན་རྫོགས། །སྐད་ཅིག་མ་དང་རྣམ་ལྔ་རྣམ་ཉི་ཤུ། །སྒྱུ་འཕྲུལ་དྲྭ་༼རྩ་༥༡ན༽བས་མངོན་བྱང་ཆུབ་པ་བཞི། །རྒྱུད་གསུམ་སྤྱིར་ཁྱབ་བྱེ་བྲག་རྣམ་ལྔས་ཆུབ། །ཐ་སྙད་སྦྱོར་མང་འདི་དག་རྒྱུ་དྲྭའི་ལུགས། །བསྙེན་དང་ཉེར་སྒྲུབ་བསྒྲུབ་དང་སྒྲུབ་པ་ཆེ། །ཡན་ལག་བཞི་པོ་འདུས་པ་ལུགས་གཉིས་ཆིངས། །དང་པོ་རྗེས་སུ་ཤིན་དུ་རྣལ་འབྱོར་ཆེ། །བཞི་པོ་གཤེད་སྐོར་ལས་གསུངས་གོང་བུ་ཆུ། །གཟུགས་དང་གཟུགས་འདས་གནས་པ་བཞི་སོགས་མང༌། །གུར་ལས་རིགས་ཁམས་དབྱེ་བས་ཡན་ལག་དྲུག །སྐབས་བརྒྱད་བྱང་ཆུབ་ཛཱ་ལནྡྷ་རས་སྦྱོར། །དུས་ཀྱི་འཁོར་ལོར་ཡན་ལག་བཅུ་གཉིས་ཏེ། །མཚན་བཟང་དག་པའི་ཆིངས་སུའང་སྤྲོས་པ་ཡོད། །ཡན་ལག་དེ་ལྡན་མངོན་རྟོགས་སྒོམ་པ་པོ། །དབང་ཐོབ་དམ་ལྡན་གནས་ནི་རྒྱུད་དང་བསྟུན། །དང་པོར་མཚན་མོ་བརྟན་ཐོབ་དུས་རྟག་པར། །སྙིང་སྟོབས་གྲོགས་དང་ཡོ་བྱད་ཚོགས་པ་ཡིས། །བསྒོམ་བྱ་མཉམ་པར་བཞག་དང་མ་བཞག་གཉིས། །མཉམ་བཞག་སྔོན་འགྲོ་བགེགས་ཞི་འགལ་རྐྱེན་སྤོང༌། །མཐུན་རྐྱེན་སྒྲུབ་ཅིང་དངོས་གཞི་རྟེན་གཞལ་ཡས། །བརྟེན་པ་ལྷ་ཡི་འཁོར་ལོ་རྫོགས་པར་བསྒོམ། །སྐྱེད་ཚུལ་མངོན་བྱང་ལྔ་དང་རྡོ་རྗེ་བཞི། །ཆོ་ག་གསུམ་གྱིས་བསྐྱེད་རྣམ་རིམ་པ་བཞིན། །ཟླ་ཉི་ས་བོན་འདྲེས་དང་རྫོགས་པའི་ཚུལ། །སྟོང་ཉིད་ས་བོན་གཟུགས་རྫོགས་ཡིག་བྲུ་དགོད། །ས་བོན་ཕྱག་མཚན་སྐུ་ཡོངས་རྫོགས་པའོ། །རྫོགས་བྱེད་ཡན་ལག་ཡེ་ཤེས་དཀྱིལ་འཁོར་གཞུག །དབང་བསྐུར་རྣམ་ལྔས་རྒྱས་གདབ་མཆོད་ཅིང་བསྟོད། །འབྲས་བུ་རྣམ་མོས་བྱིན་རླབས་ལམ་བྱེད་བཞི། །ཚང་བས་གྲོལ་ཕྱིར་དམིགས་པ་མཐའ་དག་ལ། །ཕྲ་རགས་གསལ་སྣང་འདོན་ཞིང་ང་རྒྱལ་བརྟན། །རྣམ་པ་ལྷ་ལ་ངོ་བོ་སྤྲོས་པ་བྲལ། །མི་ནུས་སྟོང་པ་ཉིད་ཀྱི་ངེས་ཤེས་དང༌། །ཕྲ་ཐིག་སྟེང་འོག་སྣ་རྩེའི་སྲོག་རྩོལ་གྱི། །བདེ་བས་རྒྱས་འདེབས་བསྒོམས་པས་སྐྱོ་བ་ན། །ལྷ་དང་དོན་དམ་རང་རིག་དག་པ་དྲན། །ཐུན་བཞིར་བསླབས་ལ་ཐུན་༼རྩ་༥༡བ༽མཚམས་བསྡུ་ཞིང་ལྡངས། །མཉམ་པར་མ་བཞག་བཟླས་པ་གཏོར་མ་ཟས། །ཆགས་སྤྱོད་ཉལ་ལྡངས་ཁྲུས་ཀྱི་རྣལ་འབྱོར་རོ། །དེ་ཡི་སྦྱང་གཞི་སྐྱེ་འཆི་བར་སྲིད་གསུམ། །རགས་པ་ཉེར་ལྔ་ཕྲ་བ་གསུམ་ཐིམ་པའི། །རྟགས་ཅན་འཆི་སྲིད་ཡེ་ཤེས་ཚོགས་ཀྱིས་སྦྱོང༌། །འོད་གསལ་སྣང་གསུམ་རང་བཞིན་བརྒྱད་ཅུར་ལྡངས། །རྣམ་ཤེས་རླུང་ཞོན་བར་སྲིད་སྒོ་གསུམ་པོ། །འབྲུ་གསུམ་སྲེད་ལེན་ཧོཿཡིག་ནཱ་ད་དང༌། །སེམས་སྣང་ཙམ་སོགས་དེ་ཚུལ་ཐ་དད་སྦྱོང༌། །དེ་ཉིད་སྣ་ཚོགས་འཇུག་པས་སྐྱེ་བ་བཞིན། །ཞུ་བ་གླུས་བསྐུལ་མཁའ་སྤྲོ་མངལ་ལས་སྐྱེས། །ཟླ་ཉི་ཕྱག་མཚན་འདྲེས་པ་སྒོང་སྐྱེས་ཏེ། །ཟླ་བ་ས་བོན་ཙམ་བསྐྱེད་དྲོད་གཤེར་སྐྱེས། །སྐད་ཅིག་ཀྲོང་བསྐྱེད་བརྫུས་ཏེ་སྐྱེ་དང་མཐུན། །མངོན་བྱང་ལྔ་བསྐྱེད་མངལ་གྱི་གནས་སྐབས་སོགས། །དམ་ཡེ་རགས་ལུས་རྩ་སོགས་དྭངས་མའི་ཆོས། །ཏིང་འཛིན་སེམས་དཔའ་ཕྲ་བ་གཉུག་མའི་ལུས། །སྐྱེ་མཆེད་གནས་གསུམ་བྱིན་རླབས་དབང་པོ་དང༌། །སྒོ་གསུམ་ནུས་བརྟས་ཡུལ་ལ་ལོངས་སུ་སྤྱོད། །ཡེ་ཤེས་བསྟིམས་པས་བྱེ་བྲག་ཕྱེད་པ་སྟེ། །དབང་བསྐུར་རྒྱས་གདབ་རང་རིགས་ཆོས་ལ་འདུག

།མཆོད་བསྟོད་འདོད་ཡོན་ལྔ་ལ་རོལ་པ་དང༌། །བཟླས་པ་ལོངས་གཏམ་གཞན་རྣམས་དེ་དང་དེ། །བསྡུ་ལྡངས་འཆི་དང་ཡང་སྲིད་ལེན་པར་མཚོན། །སྦྱངས་འབྲས་གཞལ་ཡས་ལ་སོགས་འཚང་རྒྱའི་གནས། །ཆོ་གས་བསྐྱེད་པ་ཇི་ལྟར་འཚང་རྒྱའི་ཚུལ། །མཆོད་བསྟོད་བཟླས་སོགས་ཕྲིན་ལས་མཛད་དང་མཐུན། །གཞན་ཡང་སྐུ་གསུམ་ལས་ཀྱང་སྤྲུལ་པའི་སྐུའི། །ཁྱད་པར་རྒྱས་པ་ཇི་བཞིན་ཚང་བའི་ཕྱིར། །ཡར་བལྟས་རྣམ་བྱང་མར་བལྟས་འཁོར་བ་ཡི། །འདྲ་འབག་མཐུན་ཞེས་མཆོག་གཟིགས་རྣམས་ཀྱིས་གསུངས། །དེས་ནི་རྟེན་འབྲེལ་ཁྱད་པར་ཅན་འགྲིགས་ནས། །ཕྱི་མའི་རྟོགས་པ་སྐྱེ་བའི་སྨིན་བྱེད་འགྱུར། །རྫོགས་རིམ་ལ་ཡང་གཞི་ལམ་འབྲས་གསུམ་པོ། །ལྷན་སྐྱེས་མི་རྟོག་༼རྩ་༥༢ན༽རྣམ་པ་ཐམས་ཅད་པ། །གཞི་ལ་རང་བཞིན་ཞུ་བདེ་ལྷན་སྐྱེས་གཉིས། །དེ་ཉིད་བསྒོམས་པས་འབྲས་དུས་མངོན་དུ་བྱེད། །རྩ་བ་སྟོང་ཉིད་སྙིང་རྗེ་ཟུང་དུ་འཇུག །དེ་ཡང་རྣམ་ཀུན་མཆོག་ལྡན་སྟོང་ཉིད་དང༌། །མི་འགྱུར་བདེ་བ་ཐུན་མོང་མིན་པའོ། །ཡན་ལག་དབྱེ་བ་འདུས་པའི་རྩ་རྒྱུད་ལས། །ལུས་ངག་སེམས་དབེན་སྒྱུ་ལུས་འོད་གསལ་དང༌། །ཟུང་འཇུག་རིམ་པ་དྲུག་གསུངས་ཐོག་མ་ནི། །བསྐྱེད་རིམ་རྡོར་བཟླས་ཅི་རིགས་འདུ་བའི་ཕྱིར། །ཡོངས་གྲགས་རྡོ་རྗེའི་བཟླས་དང་སེམས་ལ་དམིགས། །བདག་བྱིན་རླབས་དང་མངོན་པར་བྱང་ཆུབ་པ། །ཟུང་འཇུག་རིམ་ལྔར་བསྡུ་བ་འཕགས་པའི་ལུགས། །ཐིག་ལེ་བཞི་བསྒོམས་ཐིག་རླུང་ལས་རུང་ནས། །ཟབ་པ་དེ་ཁོ་ཉིད་ལ་ཞུགས་པའི་སེམས། །གསལ་བ་ལྷ་སྐུ་ཕྱག་རྒྱ་ཆེན་པོ་དང༌། །གཉིས་མེད་སྦྱོར་བ་ཡེ་ཤེས་ཞབས་ཀྱི་ལུགས། །དབྱིབས་སྔགས་བྱིན་རླབས་ཡེ་ཤེས་རྣལ་འབྱོར་བཞི། །ཡང་ན་སྔོན་འགྲོ་སྤྲོས་བཅས་དངོས་གྲུབ་བླང༌། །དངོས་གཞི་སྤྲོས་མེད་ཡེ་ཤེས་མངོན་དུ་བྱེད། །བླ་མ་སྙིང་རྗེ་རྩ་བ་སྲོག་རྩོལ་རྫས། །འཇིགས་བྱེད་རྣལ་འབྱོར་དྲུག་དང་གེགས་སེལ་ཆོས། །རྗེས་ཀྱིས་བསྡུས་པ་གཤེད་དམར་སྤྲོས་མེད་ལུགས། །ཡན་ལག་དྲུག་ལྡན་དང་པོའི་རྣལ་འབྱོར་ཏེ། །དམིགས་དང་དཔྱད་ལས་རྗེས་སུ་རྣལ་འབྱོར་བསྒྲུབ། །རིག་པའི་བརྟུལ་ཞུགས་རྫོགས་པའི་རྣལ་འབྱོར་དང༌། །འོད་གསལ་ཡེ་རྒྱས་སྤྱོད་ཞུགས་རྣལ་འབྱོར་ཆེ། །དགྲ་ནག་ལས་གསུངས་ཕ་རྒྱུད་གཙོ་རྣམས་སོ། །རྒྱུད་ཀྱི་རྒྱལ་པོར་སོར་བསམ་སྲོག་འཛིན་དང༌། །དྲན་ཏིང་རྡོ་རྗེའི་རྣལ་འབྱོར་ཡན་ལག་དྲུག

།དགྱེས་རྡོར་གདམས་ངག་ལམ་འབྲས་མན་ངག་ལུགས། །ཌོམྦིས་གཏུམ་མོའི་རྣལ་འབྱོར་རྩལ་དུ་བཏོན། །མཚོ་སྐྱེས་རང་བྱིན་རླབས་དང་འཇུག་ལྡངས་གསུམ། །དམ་ཚིག་རྡོ་རྗེས་ཕྲ་ཐིག་རྣལ་འབྱོར་བཤད། །ནཱ་རོའི་བཞེད་དགོངས་མར་ལུགས་བསྲེ་འཕོ་༼རྩ་༥༢བ༽གཉིས། །བསྲེ་བ་བསྐྱེད་རིམ་རྣམ་ཐིག་ཟུང་འཇུག་བསླབ། །རྫོགས་རིམ་གཏུམ་མོ་སྒྱུ་ལུས་འོད་གསལ་སྒོམ། །འཕོ་བ་དངོས་དང་ཡན་ལག་གྲོང་དུ་འཇུག །མཻ་ཏྲིའི་ཞལ་ལུང་ལམ་ཟབ་དགུ་ཕྲུགས་ཞེས། །གཏུམ་མོ་ཕྱག་རྒྱ་ཕྱག་རྒྱ་ཆེན་པོར་འདུ། །བྱཱ་ད་ལི་པས་དྷཱུ་ཏིར་སྲོག་གཞུག་དང༌། །ཞུགས་ནས་མི་འགྱུར་བདེ་བ་སྒྲུབ་པར་བཞེད། །དམ་ཚིག་ཕྱག་རྒྱ་ཕྲ་ཐིག་སྦྱོར་བས་སྒྲུབ། །ལས་རྒྱ་དངོས་དང་ཆོས་རྒྱ་སྣང་བ་ཀུན། །ཕྱག་ཆེན་ཡན་ལག་དྲུག་སྟེ་འཕྲོས་དོན་དུ། །ལྟ་བ་ངོ་སྤྲད་གྲུབ་ཆེན་ཞི་སྦས་ལུགས། །སྒྲོན་མ་གཅིག་པ་ལ་སོགས་ཕྲན་ཚེགས་མང༌། །བདེ་མཆོག་ཤིང་རྟའི་སྲོལ་ཆེན་གསུམ་ཡིན་ཏེ། །ལཱུ་ཧིའི་བཀའ་སྲོལ་རྒྱུ་ལ་གནད་བསྣུན་དང༌། །འབྲས་བུ་ཡོན་ཏན་དབང་འབྱོར་རྫོགས་རིམ་གཉིས། །དང་པོ་ཕོ་ཉ་རྣལ་འབྱོར་ལམ་བརྟེན་གཉིས། །ཕྱི་མར་ཕམ་ཐིང་རྗེས་འབྲང་རྡོར་སེམས་དང༌། །ཡི་གེ་ཐིག་ལེ་བསྡུ་བའི་ཐ་སྙད་སྦྱོར། །ངལ་གསོ་རྣལ་འབྱོར་ཆེ་དང་རགས་པ་རླུང༌། །ཕྲ་བ་རྡོ་རྗེའི་བཟླས་པའི་མན་ངག་སྟེ། །འབྲས་བུ་སྐུ་དང་འོད་གསལ་ཟུང་འཇུག་གོ །དྲིལ་བུ་ལུགས་སུ་བདག་བྱིན་རླབས་པ་དང༌། །སྣ་ཚོགས་རྡོ་རྗེ་ནོར་བུ་འགེངས་པ་སྟེ། །ཛཱ་ལནྡྷ་ར་བསམ་མི་ཁྱབ་རིམ་ལྔ། །སྤྱོད་འཆང་ཞབས་ཀྱིས་ཐུན་མོང་བསྐྱེད་རིམ་དང༌། །ལྟ་བའི་གནད་བསླབ་ཐུན་མིན་རྣལ་འབྱོར་དང༌། །ཕོ་ཉའི་ལམ་གཉིས་རྣལ་འབྱོར་རིམ་པ་བཞི། །རྩ་བ་རྒྱུད་དང་ཆ་མཉམ་གཏུམ་མོ་སྔགས། །ཐིག་ལེ་ཡེ་ཤེས་འབྲས་བུ་གསང་རིམ་གྱི། །རྣམ་པ་ལམ་བྱེད་ཡན་ལག་བཅུ་གཉིས་གསུངས། །ཐུན་མིན་བསྐྱེད་རིམ་བདེ་སྟོང་རྒྱས་འདེབས་ཤིང༌། །རྫོགས་རིམ་སྔོན་འགྲོ་སྒོ་དགག་རྡོར་བཟླས་བྱ། །དངོས་གཞིར་ཁྱབ་བྱེད་བསམ་མི་ཁྱབ་པ་དང༌། །ལས་རྒྱའི་རྣལ་འབྱོར་གཉིས་ཏེ་ཁྱབ་བྱ་ལ། །རྩ་བ་བ་ལང་རྨིགས་པ་བ་ནུ་ལྟར། །ཆུ་ཤིང་སྙེ་མ་མཆོད་རྟེན་བུམ་པ་བཞི། །ཡན་ལག་དང་བཅས་གདན་བཞིའི་རྫོགས་༼རྩ་༥༣ན༽རིམ་མོ། །མཱ་ཡཱར་དམན་པ་དབྱིབས་དང་ཟབ་པ་སྔགས། །མཐར་ཐུག་ཆོས་ཀྱི་རྣལ་འབྱོར་སྣང་བ་དང༌། །རྨི་ལམ་སྒྱུ་མ་སུམ་བརྒྱུད་འཕྲོས་དོན་ནོ། །དམིགས་བཅས་ཕྲ་མོ་རླུང་གི་རྣལ་འབྱོར་དང༌། །རང་ལུས་ཐབས་ལྡན་ཐིག་ལེ་བོགས་འདོན་རིགས། །དམིགས་མེད་སོར་བསམ་ཡན་ལག་ལྷག་མ་རྣམས། །འབྲས་བུའི་ཚུལ་འབྱུང་སངས་རྒྱས་ཐོད་པའི་ལུགས། །སྒྲོལ་མ་འབྱུང་བར་རྣལ་འབྱོར་བཞི་གསུངས་ཏེ། །རྣལ་འབྱོར་དང་པོ་བསྐྱེད་རིམ་འཁོར་བཅས་ཡིན། །རྗེས་སུ་རྣལ་འབྱོར་སྔོན་འགྲོ་དངོས་གཞི་གཉིས།

རྣལ་འབྱོར་ཆེ་ལ་མི་ཤིགས་གསུམ་དང་ལྡན། །མ་རྒྱུད་གཙོ་བོ་རྣམས་ཏེ་ཕྲན་ཚེགས་མང༌། །རྒྱུད་གཙོར་བྱས་པ་འཕགས་ཡུལ་མཁས་གྲུབ་ལུགས། །ཀུན་ཀྱང་བསྒྲུབ་བྱ་མི་སློབ་ཟུང་འཇུག་གི །དངོས་རྒྱུ་སློབ་པའི་ཟུང་འཇུག་སྒྱུ་མའི་སྐུ། །འཇུག་ལྡངས་ཚུལ་གྱིས་བསྒྲུབ་དགོས་གནད་ལ་མཐུན། །དེ་ལ་ཀུན་རྫོབ་རང་བྱིན་རླབས་པ་དང༌། །དོན་དམ་འོད་གསལ་གཉིས་དགོས་དེ་དག་ཀྱང༌། །རྩ་རླུང་ཐིག་ལེ་ལས་རུང་བྱེད་ལ་མཐུན། །དེ་ཕྱིར་དབུ་མར་གནད་བསྣུན་རང་ལུས་དང༌། །དགའ་བཞིའི་ཡེ་ཤེས་དྲང་བརྟན་གཞན་གྱི་ལུས། །སྟོང་གཟུགས་ཕྱག་ཆེན་གསུམ་ལ་རྫོགས་རིམ་ཀུན། །འདུས་ཀྱང་དེང་སང་གང་ཟག་ལ་ལྟོས་ནས། །ཀུན་རྫོབ་དོན་དམ་དབྱེར་མེད་གསུམ་དུ་བཤད། །ཀུན་རྫོབ་རང་བྱིན་རླབས་ལ་གཉིས་ཡིན་ཏེ། །རྩ་རླུང་ཐིག་ལེ་ཐུན་མོང་དབེན་གསུམ་དང༌། །སྟོང་ར་བུམ་ཅན་སོགས་ཀྱིས་ལས་རུང་བསྒྲུབ། །ཐུན་མིན་བདེ་དྲོད་མི་རྟོག་གཏུམ་མོ་སྦར། །དགའ་བཞི་སྟོང་བཞི་ཟུང་དུ་འཇུག་པ་ལས། །འོད་གསལ་ཡེ་ཤེས་དཔེ་དོན་ལྷན་སྐྱེས་འཆར། །སྲེག་འཇོམས་དྲག་གཏུམ་ལས་བྱེད་ཚིག་གི་དོན། །ལྷན་སྐྱེས་བདེ་སྟོང་ཡེ་ཤེས་མདོ་སྔགས་སྤྱི། །ལས་དང་རྣལ་འབྱོར་ལྷན་སྐྱེས་སྦས་དོན་ཏེ། །མཐར་ཐུག་ཡེ་ཤེས་༼རྩ་༥༣བ༽མེ་ལྕེ་འོད་གསལ་ལོ། །སྒྱུ་མའི་དཔེས་མཚོན་ཆོས་ཀུན་དེ་ཡི་ལུས། །སྤྱི་དོན་སྒྱུ་མ་ལྟ་བུའི་ཏིང་འཛིན་བསྒོམ། །སྣང་ཡང་བདེན་མེད་དཔེ་ཡིས་གཏན་ལ་དབབ། །དག་པའི་སྒྱུ་ལུས་ཁྱད་པར་ལས་སྐྱེས་པ། །སྟོང་བཞིའི་འོད་གསལ་རླུང་སེམས་ལྷ་སྐུར་ལྡངས། །སྦས་དོན་མཐིལ་ཡིན་འཇའ་གཟུགས་ཆུ་ཟླས་མཚོན། །སློབ་པའི་ཟུང་འཇུག་སྒྱུ་མས་མཚམས་སྦྱར་ཏེ། །མཐར་ཐུག་རྣམ་དག་སྒྱུ་མའི་ལྷ་སྐུ་འགྲུབ། །ཆོས་དྲུག་ལྷག་མའང་དེ་ཡི་ཡན་ལག་གོ །དོན་དམ་འོད་གསལ་ཕྱག་ཆེན་རྫོགས་རིམ་ནི། །གནས་ལུགས་གཉིད་དང་འཆི་དུས་འཆར་རྣམས་གཞི། །ལམ་དུས་གནས་ལུགས་སྟོང་ཉིད་ལྟ་བ་སྤྱི། །དེ་ཡི་རང་འོད་འགག་མེད་གསལ་བ་ཚིག

།དབུ་མར་རླུང་ཐིམ་ལྷན་སྐྱེས་སྦས་དོན་ཏེ། །གཉིས་སྣང་དཔེ་དང་གཉིས་མེད་དོན་དམ་ཉིད། །མི་རྟོག་ཡེ་ཤེས་མངོན་གྱུར་མཐར་ཐུག་འབྲས། །སྒོམ་ཚུལ་རིལ་འཛིན་རྗེས་གཞིག་སོགས་མང་ཡང༌། །སྦས་དོན་ཇི་བཞིན་འདྲེན་ལ་དབུ་མར་རླུང༌། །ཞུགས་གནས་ཐིམ་པའི་ཉམས་མྱོང་ཐོན་པ་དགོས། །འོད་གསལ་འཇུག་ཚུལ་རིམ་ལས་རྣམ་ཐར་བརྒྱད། །མིང་འདོགས་མཚུངས་ཀྱང་འདི་དོན་ཐུན་མོང་མིན། །སྟོང་ཉིད་སྙིང་རྗེ་དབྱེར་མེད་ཟུང་འཇུག་སྤྱི། །རྟོག་པས་གཉིས་སུ་མི་ཕྱེད་ཚིག་གི་དོན། །ཁྱད་པར་སྟོང་ཉིད་བདེ་ཆེན་རོ་མཉམ་སྟེ། །སྒྱུ་མའི་སྐུ་དང་སེམས་ཉིད་འོད་གསལ་བ། །དབྱེར་མེད་སྦས་དོན་སྟོང་གསུམ་ལུགས་འབྱུང་ལྡོག །འགྲོ་འོང་སློབ་དང་མི་སློབ་དེ་ལས་ལྡོག །སྒོམ་ཚུལ་འོད་གསལ་ངང་ནས་སྒྱུ་མའི་སྐུ། །ཆུ་ལས་ཉ་བཞིན་དངོས་དང་རྗེས་མཐུན་ལྡངས། །གསང་སྔགས་རྡོ་རྗེ་ཐེག་པའི་སྒོམ་རིམ་རྒྱུད་གཙོ་བོར་བྱེད་པ་སྤྱིར་བསྟན་པའི་སྐབས་སོ།། །།

༤ རྡོ་རྗེ་ཐེག་པའི་སྒོམ་རིམ་མན་ངག་གཙོ་བོར་བྱེད་པ་བྱེ་བྲག་ཏུ་བསྟན་པའི་སྐབས། གངས་རིའི་ཁྲོད་འདིར་མན་ངག་གཙོར་བྱེད་པའི། །སྒྲུབ་བརྒྱུད་བརྒྱད་ལས་སྔ་འགྱུར་རྙིང་མ་ཡི། །ཡོ་ག་རྣམ་གསུམ་སྒོམ་རིམ་གྲངས་མང་ཡང༌། །རྩ་བ་མཚན་བཅས་མཚན་༼རྩ་༥༤ན༽མེད་གཉིས་སུ་འདུ། །སྒྱུ་འཕྲུལ་ལུགས་སུ་མཚན་བཅས་ཐབས་གྲོལ་གཉིས། །ཐབས་ལམ་སྟེང་སྒོ་ཐུན་མོང་འཁོར་ལོ་དྲུག །ཁྱད་པར་ཀུན་དུ་བཟང་པོ་བཟང་མོ་དང༌། །སྦྱོར་དག་ཁྱབ་བརྡལ་ཆེན་པོའི་འཇུ་འདུལ་བྱེད། །འོག་སྒོ་ཡན་ལག་བཞི་ལྡན་གཅིག་ཆོད་སྦྱོང༌། །གྲོལ་ལམ་རིམ་དང་གཅིག་ཆར་སྔ་མ་ནི། །ལྟ་བ་སྔོན་སོང་ཏིང་འཛིན་མོས་སྒོམ་དང༌། །ངེས་རྫོགས་ཉམས་ལྔ་མཐར་ཕྱིན་བར་དུ་བསླབ། །བསྒོམ་བྱ་འཆི་བར་སྐྱེ་བའི་རིམ་གསུམ་དང༌། །རྗེས་མཐུན་སྟོང་ཆེན་སྙིང་རྗེ་སྒྱུ་མ་དང༌། །ཕྱག་རྒྱ་གཅིག་དང་སྤྲོས་བཅས་ཚོགས་སྒྲུབ་ལྔ། །དེ་ཡང་རགས་དང་ཕྲ་བས་སྦྱོང་ཚུལ་གཉིས། །བསྐྱེད་རིམ་ཏིང་འཛིན་གསུམ་དང་རགས་པ་སྐུ། །གསལ་བརྟན་ཚད་བརྒྱད་གྱད་དུ་གྱུར་ནས་ནི། །དཀྱིལ་འཁོར་ཚོམ་བུ་གྲངས་དང་ཞལ་ཕྱག་སྤྲོ། །ཕུན་སུམ་ཚོགས་ལྔས་སྒྲུབ་པའི་བཞི་བཟུང་ཞིང༌། །བསྙེན་སྒྲུབ་ཡན་ལག་བཞི་ཡིས་གཞུང་བསྲངས་པས། །ཟླ་དྲུག་སོགས་ཀྱིས་འདོད་གཟུགས་རིག་འཛིན་འགྲུབ། །ཟག་བཅས་ལམ་ལྔས་འཁོར་བའི་བག་ཆགས་དག །འབྲས་བུ་རྫོགས་ཤིང་གོང་མའི་སྨིན་བྱེད་འགྱུར། །ཟག་མེད་རིག་འཛིན་རྣམ་བཞི་ཐོབ་པའི་རྒྱུ། །རྫོགས་རིམ་སྟོང་ཆེན་དབུ་མར་རླུང་སེམས་སྡུད། །འཇོག་ཐབས་གཉིས་ཀྱིས་ཉིན་མཚན་འོད་གསལ་བསྒོམ། །སྙིང་རྗེ་སྟོང་གཟུགས་སྒྱུ་མར་གྲོལ་ལས་ཤར། །ཞུ་བདེའི་ལྷ་སྐུས་སྣང་བ་རྒྱས་འདེབས་ཤིང༌། །གཅིག་ལས་འཕེལ་བས་ཚོམ་བུ་མཁའ་ཁྱབ་སྤྲོ། །ཚོགས་སྒྲུབ་ཕྱག་རྒྱ་གསུམ་གྱི་ཉེ་རྒྱུ་ཡིས། །མི་སློབ་ཟུང་འཇུག་སྐུ་འགྲུབ་མཚན་མེད་ནི། །ཆོས་ཉིད་དེ་བཞིན་ཉིད་ལ་འཇོག་པའོ། །ཨ་ནུའི་ཐབས་ལམ་སྟེང་འོག་བདེ་ཆེན་སྐྱེད། །གྲོལ་ལམ་ཇི་བཞིན་པ་ཡི་ཆོས་ཉིད་ལ། །དེ་བཞིན་བློ་བཞག་མཚན་མེད་དོན་རྗེས་འཇུག

།སྣོད་བཅུད་དཀྱིལ་འཁོར་འཁོར་ལོར་སྔགས་ཙམ་གྱིས། །ཆུ་ལས་ཉ་བཞིན་གསལ་ལ་མ་འདྲེས་༼རྩ་༥༤བ༽བསྐྱེད། །མཚན་བཅས་ཡི་གེའི་རྗེས་སུ་འཇུག་པར་བཤད། །ངེས་རྫོགས་ལམ་སྤྱིར་ཟག་བཅས་ཟག་མེད་གཉིས། །འདུན་པ་སེམས་སོགས་རྣལ་འབྱོར་ལྔ་ཡིས་བསྡུས། །སེམས་སྡེས་ཆོས་ཅན་ཇི་ལྟར་སྣང་བ་ཀུན། །ཆོས་ཉིད་བྱང་ཆུབ་སེམས་སུ་རྫོགས་པའི་རྩལ། །སྣང་རིག་ངོས་བཟུང་བྲལ་བའི་དབྱིངས་སུ་སྐྱེལ། །དེ་ཕྱིར་སྣང་བ་སེམས་ལ་སེམས་ཡེ་ཤེས། །རྣལ་མར་འཇོག་པས་འཁྲུལ་པ་རང་ཐོག་གྲོལ། །སྒོམ་མ་མྱོང་དང་འབྲལ་མ་མྱོང་བའི་ཕྱིར། །རང་སྣང་རིས་མེད་རིག་སྟོང་ཆོས་སྐུར་འཇོག །ཀློང་སྡེའི་འགག་དོན་མ་ནོར་མ་བཅོས་པ། །བསམ་འདས་བློ་དང་བྲལ་ལ་ཡོངས་རྫོགས་འདུ། །རང་ཡན་མི་འགུལ་འཐེན་དང་མ་རེག་པའི། །གནད་བཞིས་ཡེ་ཤེས་དབྱིངས་བདེ་ཆོས་ཉིད་ཚུལ། །དབང་བཞི་གསལ་སྟོང་ལ་སོགས་ལམ་དུ་བྱེད། །མདོར་ན་ཆོས་ཉིད་བྱ་རྩོལ་མེད་པར་འཇོག །གནས་ཉམས་མི་གཡོ་མཉམ་ཉིད་ལྷུན་གྲུབ་ནི། །སེམས་ཀློང་ལམ་གྱི་ཉམས་བཞིར་དགའ་རབ་བཞེད། །མན་ངག་སྟོང་སྣང་ཆོས་ཉིད་ཟད་བྱེད་པའི། །ཀ་དག་ཁྲེགས་ཆོད་ལྷུན་གྲུབ་ཐོད་རྒལ་གཉིས། །གྲོལ་ལུགས་བཞིར་གནས་རང་བྱུང་རིག་པ་ཉིད། །ངོ་འཕྲོད་ཐག་ཆོད་གདིངས་འཆའ་བོགས་འདོན་དུ། །ནམ་མཁའ་སུམ་ཕྲུགས་ལ་སོགས་རྣལ་འབྱོར་བྱ། །འབྱུང་བཞིའི་སྒྲ་དང་འཁོར་འདས་རུ་ཤན་དབྱེ། །སྒོ་གསུམ་སྔོན་འགྲོ་སྣ་ཁྲིད་གསུམ་ལ་བསླབ། །བཅའ་བ་ལུས་དང་འཁྲིད་པ་དབྱིངས་ཀྱི་གནད། །སྣང་བ་ཡུལ་གསུམ་ཁྱད་པར་སྒྲོན་མ་བཞིའི། །ལམ་ལས་སྣང་བཞི་ཟད་སར་འཁྱོལ་བར་བྱེད། །སྡོད་གསུམ་ཚད་བཟུང་ཐོབ་གསུམ་གཟེར་བུ་གདབ། །གདིངས་བཞིའི་གྲོལ་ཚད་བསྟན་པས་ལ་བཟླའོ། །བཀའ་གདམས་སྤྱིར་ནི་ལྷ་བཞི་སྡེ་སྣོད་གསུམ། །བསླབ་གསུམ་ཉམས་ལེན་ཁྱད་པར་མན་ངག་ལུགས། །བླ་མ་ལྷ་སྔགས་སྙིང་རྗེ་སྟོང་ཉིད་དེ། །རྗེས་དྲན་ལྔ་ལས་འཕྲོས་པའི་ཀུན་རྫོབ་དང༌། །དོན་དམ་ཐིག་ལེ་བཅུ་དྲུག་ལམ་དུ་བྱེད། །ལུགས་༼རྩ་༥༥ན༽གསུམ་གཅིག་དྲིལ་བྱང་ཆུབ་ལམ་གྱི་རིམ། །ཆེ་བ་བཞི་ལྡན་རྩ་བ་བཤེས་གཉེན་བསྟེན། །དལ་འབྱོར་མི་རྟག་ངན་འགྲོའི་སྡུག་བསྔལ་ལས། །རང་ཉིད་ཐར་འདོད་གསུམ་ལ་སྐྱབས་སུ་འགྲོ། །ཆོས་བརྒྱད་རང་གྲོལ་དད་པ་རྣམ་པར་དག

།སྐྱེས་བུ་ཆུང་ངུའི་ལམ་གྱི་རིམ་པ་བསྒོམ། །ལས་འབྲས་ཡིད་ཆེས་འཁོར་བའི་ཉེས་དམིགས་མཐོང༌། །དེ་རྒྱུ་ལས་ཉོན་སྤང་འདོད་བཅོས་མིན་བློས། །ཐར་པ་དོན་གཉེར་ངེས་འབྱུང་རྣམ་པར་དག །སྐྱེས་བུ་འབྲིང་པོའི་ལམ་གྱི་རིམ་པ་བསྒོམ། །མ་གྱུར་འགྲོ་ལ་བྱམས་དང་སྙིང་རྗེ་ཆེས། །བྱང་ཆུབ་སེམས་བསྐྱེད་ཕྱིན་དྲུག་བསྡུ་བཞི་ཡིས། །རང་གཞན་དོན་སྤྱོད་ལྷག་བསམ་རྣམ་པར་དག །སྐྱེས་བུ་ཆེན་པོའི་ལམ་གྱི་རིམ་པ་བསྒོམ། །མངོན་མཐོ་ངེས་ལེགས་ཐེག་ཆེན་ལས་བརྩམ་པའི། །བཀའ་རྣམས་རིམ་གསུམ་ལམ་འདིར་འདུ་བར་བཞེད། །སྙིང་རྗེའི་བོགས་འདོན་བདག་གཞན་བརྗེ་བ་ཡི། །བློ་སྦྱོང་རིགས་ཀྱང་ཁྱད་པར་ཡན་ལག་གོ །སྙན་བརྒྱུད་ཚད་མ་བཞི་ལྡན་གསུང་ངག་མཆོག །ཐོག་མར་འཁོར་འདས་ཐུན་མོང་ལམ་ལ་ལྔ། །མ་དག་རྣལ་འབྱོར་ཉམས་དང་དག་པ་ཡི། །སྣང་བ་གསུམ་གྱིས་ལམ་གྱི་གཞི་བཅས་ཏེ། །རྒྱུ་རྒྱུད་འཁོར་འདས་དབྱེར་མེད་ལྟ་བ་སྐྱོང༌། །ཐབས་རྒྱུད་དབང་བཞི་དང་འབྲེལ་ཟབ་ལམ་བསྒོམ། །འབྲས་རྒྱུད་སྐུ་ལྔ་ཡེ་ཤེས་ཡོན་ཏན་འཆར། །ཉམས་ལེན་མ་ལུས་རྒྱུད་གསུམ་དག་གིས་ཤེས། །ལུང་དང་ལོ་རྒྱུས་མན་ངག་ཉམས་མྱོང་གི །ཚད་མ་སྙན་བརྒྱུད་བཞི་ཡིས་སྤྲོས་པ་གཅོད། །ཕྱི་ནང་གསང་བ་དེ་ཉིད་མཐར་ཐུག་གི །རྟེན་འབྲེལ་ལྔ་ཡིས་ལམ་གྱི་ས་མཚམས་བཅད། །འཁོར་ལོ་འཆམས་པ་འཇིག་རྟེན་ལམ་ལ་གཉིས། །མན་ངག་བདུན་དང་ལམ་གྱི་གེགས་སེལ་ལོ། །ཁམས་འདུས་གསུམ་པོ་ཕྱོགས་མེད་བདུན་དང་སྦྱར། །སེམས་གནས་རྣམ་གསུམ་ཏིང་འཛིན་ཉེ་རྒྱུར་རྟོགས། །ཉམས་གསུམ་སྐྱེས་པ་གང་ཡང་ཏིང་ངེ་འཛིན། །དྲོད་གསུམ་༼རྩ་༥༥བ༽ཡིན་མིན་སྐྱེས་པ་བྱུང་རྒྱལ་བསྐྱང༌། །འཁྲིད་ལུགས་གསུམ་གྱིས་ཉམས་ཀྱི་བྱེ་བྲག་དབྱེ། །འདུས་གསུམ་དཔེ་གསུམ་སྦྱོར་བས་ས་མཚམས་ཤེས། །རྟེན་འབྲེལ་གསུམ་འཛོམས་རྒྱུ་རྐྱེན་རེ་དོགས་བྲལ། །ཕྱོགས་ལྷུང་རྣལ་འབྱོར་གཉིས་ལ་བར་ཆད་བཞི། །བསྲུང་བ་བརྒྱད་བརྒྱད་ཐུན་མོང་བཅུ་བཞི་སྟེ། །གནད་ཆེན་བདུན་ཅུ་གདམས་ངག་དྲུག་དང་ནི། །དཀྱིལ་འཁོར་འཁོར་ལོས་ལམ་གྱི་གེགས་རྣམས་སེལ། །མདོར་བསྡུས་དབང་བཞིའི་ལམ་ལ་ལྟ་གྲུབ་བརྒྱད། །སྐྱོན་རྣམས་ཡོན་ཏན་བར་ཆད་དངོས་གྲུབ་བླང༌། །གང་སྣང་ཉམས་སུ་ཤེས་པས་རང་གྲོལ་ནས། །འཁོར་ལོ་བསྐོར་བ་འདས་པའི་གྲུབ་མཐའ་སྙོགས། །མངའ་བདག་མར་པའི་བཀའ་བརྒྱུད་རིན་ཆེན་རྣམས། །དངོས་པོའི་གནས་ལུགས་ལམ་དང་འབྲས་བུའི་རིམ། །བླ་མེད་དོན་སྡུད་རྡོ་རྗེའི་ཚིག་ཏུ་གསུངས། །གནས་ལུགས་གཉིས་པོ་རགས་ཕྲ་ཤིན་དུ་ཕྲ། །སྣང་གསུམ་ཐམས་ཅད་སྟོང་པ་འོད་གསལ་སེམས། །ཕུང་ཁམས་རྩ་ཐིག་གཉུག་མའི་ལུས་རྣམས་གཞི། །སྦྱང་བྱ་གནས་སྐབས་བཞི་པོ་སྦྱོང་བྱེད་ལམ། །རྩ་བའི་ཆོས་བཞི་ཡན་ལག་གཉིས་དང་བཅས། །ཚིག་དོན་ཆོས་དྲུག་མདོ་སྔགས་གཞུང་ལུགས་གཉིས། །སྤྱི་དོན་ཐུན་ཁྱད་སྦས་དོན་ཉམས་དང་རྟོགས། །མཐར་ཐུག་སློབ་པ་རྗེས་མཐུན་མི་སློབ་དངོས། །ཁྱད་པར་བསྒོམ་དོན་བདེ་སྣང་རིག་གསལ་སྟོང༌། །དུས་གསུམ་དབྱེར་མེད་ལྷན་སྐྱེས་ཡེ་ཤེས་ཉིད། །ཕུང་ཁམས་དྲུག་སྦྱོང་རིགས་དྲུག་མངོན་དུ་བྱེད། །ལམ་གྱི་གཞུང་ཤིང་གཏུམ་མོ་སྟོང་ཉིད་ཕྱི། །ཨ་ཐུང་ནང་ལ་ཟུང་འཇུག་གསང་བ་སྟེ། །སྤྲོས་གཅོད་ཉམས་ལེན་མཆོག་བདེའི་གནས་ལ་སྦྱོར། །གནད་དུ་བསྣུན་བྱ་རྩ་གསུམ་འཁོར་ལོ་བཞི། །སྦྱོར་བ་བཞི་དང་གནད་ལྔས་རླུང་བཟུང་སྟེ། །ཞུ་བདེའི་ཐིག་ལེ་ཁ་སྦྱོར་འཛག་མེད་འཆིང༌། །གཞི་དུས་ལྟེ་གསང་རྫས་སྔགས་ཡེ་ཤེས་སུ། །གནས་པའི་གཏུམ་མོ་དམིགས་རླུང་ཐབས་ཀྱིས་སྦར། །དེ་ལ་རང་ལུས་སྟེང་སྒོ་རྣམ་གྲོལ་ལམ། །༼རྩ་༥༦ན༽ལུས་དང་དུས་དང་ཡུལ་གནད་ལྡན་པས་བསྒོམ། །བདེ་དྲོད་མི་རྟོག་ཡེ་ཤེས་བོགས་འདོན་བཅས། །གཞན་ལུས་བཙལ་དང་སྙོམས་འཇུག་བདེ་སྦྱོར་རོ། །རྟགས་བཅུ་ཡོན་ཏན་སྣང་སྟོང་བདེ་སྟོང་རྣམས། །འགྲུབ་བྱེད་ཉིད་དོ་ལམ་གྱི་བོགས་འདོན་ནི། །སྒྱུ་ལུས་དཔེ་སྣང་རྨི་ལམ་བར་དོ་དང༌། །འོད་གསལ་སྤྲུལ་པ་ཡེ་ཤེས་སྒྱུ་མ་བདུན། །གཉིས་གསུམ་བཞི་སོགས་རྣམ་པར་དབྱེ་བ་ལས། །ཉམས་ལེན་མ་དག་ཆོས་རྣམས་དཔེ་བརྒྱད་ལྟར། །དག་པ་ལྷ་སྔགས་ཡེ་ཤེས་རོལ་པར་སྦྱང༌། །རྣམ་དག་དུས་ཐབས་རྒྱུ་རྣམ་ངོ་བོ་ཡི། །ཁྱད་པར་ལྔ་ལྡན་དབེན་གསུམ་སྔོན་སོང་ནས། །མཚན་མེད་བྱིན་རླབས་སྟོབས་ཀྱིས་ཕྱག་རྒྱ་ཆེའི། །ཡེ་ཤེས་ལས་སྐྱེས་སྒྱུ་ལུས་རིག་ངོར་འཆར། །མཚན་བཅས་རྩ་བའི་རྣལ་འབྱོར་གྲུབ་ནས་སུ། །ལས་དང་ཡེ་རྒྱས་ཟག་མེད་ལུས་ཀྱི་རྒྱུ། །ལུགས་འབྱུང་ལུགས་ལྡོག་རླུང་སེམས་དྭངས་མའི་སྐུ། །མཚན་དཔེས་བརྒྱན་འགྲུབ་རྗེས་ཐོབ་སྣང་བ་སོགས། །ལམ་ཁྱེར་རིམ་ལྔའི་གསུམ་པ་སོར་བསམ་གྱི། །སྟོང་གཟུགས་ཕྱག་ཆེན་དོན་ཏེ་ལོགས་སུ་སྦས། །ཚོད་འཛིན་རྨི་ལམ་དཔེ་དོན་དུས་མཐའི་ལམ། །བཟུང་སྦྱོང་གཅིག་ཏུ་བྱ་བའི་མན་ངག་གིས། །སྣང་བ་འཆི་བཅས་དེ་བཞིན་གཏན་ལ་དབབ། །སྙིང་པོ་འོད་གསལ་དཔེ་དོན་ཉམས་རྟོགས་གཉིས། །རང་བཞིན་ལ་སོགས་བཞི་དང་ལྔ་རུ་དབྱེ། །ཉམས་ལེན་གཞི་དུས་འོད་གསལ་རང་ངོ་སྤྲོད། །ལམ་དུས་རྟེན་དང་བརྟེན་པའི་གནད་བཅིངས་ཤིང༌། །ཕྱི་ནང་ཐུན་མོང་མངོན་བྱང་མངོན་དུ་བྱ། །འཆར་སྐབས་ལྔ་ལས་གཉིད་དུས་དཔེ་རུ་བཟུང༌། །རིལ་འཛིན་རྗེས་གཞིག་སྒྱུ་ལུས་ལྡང་བ་ཡིས། །ཟིན་པ་བརྟན་བྱས་དོན་འབྲས་མཐའ་རུ་ཕྱིན། །བར་དོ་རྣམས་ལས་བློ་ཆོད་སྲིད་པ་སྟེ། །རབ་ཀྱིས་འོད་གསལ་ངོས་བཟུང་འབྲིང་སྒྱུ་ལུས། །རྩལ་སྦྱོང་ཐ་མས་མངལ་སྒོ་དགག་ཅིང་གདམས། །རབ་འབྲིང་ཐ་མའི་ལམ་གྱི་སྐྱེལ་མ་ནི། །འོད་གསལ་སྒྱུ་ལུས་བསྐྱེད་རིམ་ལ་འཕོ་བ། །༼རྩ་༥༦བ༽ཡན་ལག་གྲོང་ནས་གྲོང་དུ་འཇུག་པར་བཤད། །འབྲས་བུ་མཐར་ཐུག་ཆོས་དྲུག་མངོན་དུ་འགྱུར། །མདོ་ལུགས་སྤྲོས་བྲལ་སྔགས་ལུགས་བདེ་སྟོང་གི

།ཕྱག་ཆེན་ལྷན་སྐྱེས་དབང་གི་ཁྱད་པར་ཅན། །སྤྱིར་ནི་མདོ་སྔགས་སྙིང་པོའི་ལུགས་གསུམ་ལས། །དང་པོ་ངོ་བོ་ཤེར་ཕྱིན་མཚན་ཕྱག་ཆེན། །རྣམ་པ་སྔགས་དང་རྗེས་སུ་མཐུན་པ་སྟེ། །གཞི་ཡི་གནས་ལུགས་རིས་མེད་སྤྲོས་མཐའ་བྲལ། །འཁྲུལ་གྲོལ་མ་མྱོང་མཁའ་ལྟར་ཀུན་ལ་ཁྱབ། །འཁྲུལ་ལུགས་སྣང་ཡང་བདེན་མེད་སྣང་ཙམ་ཉིད། །སྐྱེ་འགག་གནས་གསུམ་སྐུ་གསུམ་རོལ་པ་ཆེ། །ལམ་དུས་སེམས་ཉིད་ལྷན་སྐྱེས་ཆོས་ཀྱི་སྐུ། །སྣང་བ་ལྷན་ཅིག་སྐྱེས་པ་ཆོས་སྐུ་འོད། །མ་ཡེངས་མི་སྒོམ་བཟོ་མེད་གཉུག་མའི་ངང༌། །ཤོར་ས་བཞི་དང་གོལ་ས་གསུམ་ལས་གྲོལ། །དགའ་བཞི་རྐྱེན་གསུམ་ལས་འདས་སྐྱེ་བའི་ཚུལ། །གསུམ་གྱིས་མཚམས་སྦྱར་རྣལ་འབྱོར་བཞི་རིམ་བགྲོད། །ལྟ་བ་གོ་ཞིང་སྒོམ་པས་ཉམས་སུ་མྱོང༌། །རྟོགས་པ་མཐར་ཕྱིན་འབྲས་བུ་ད་ལྟ་འཐོབ། །སྔགས་ལུགས་ཐབས་ལམ་རྣམས་ལས་སྐྱེས་པ་སྟེ། །སྙིང་རྗེ་རྡོ་རྗེ་ཡེ་ཤེས་འབེབས་པ་ཡིས། །དབང་རབ་སྨིན་གྲོལ་དུས་གཅིག་འབྱུང་བའོ། །ཕག་གྲུས་སྐྱབས་སེམས་མོས་གུས་བསྐྱེད་དང་རྫོགས། །བསྔོ་བར་བཅས་པའི་ལྔ་ལྡན་ཆོས་འཁོར་བསྐོར། །ཀརྨ་པ་ཡིས་སྐུ་གསུམ་ངོ་སྤྲོད་དང༌། །འབྲུག་པས་ཁྲིད་ཆེན་བརྒྱད་སོགས་རྩལ་དུ་བཏོན། །རས་ཆུང་ལུགས་སོགས་སྙན་བརྒྱུད་བཀའ་སྲོལ་འཛིན། །ཀུན་གྱི་རྩ་བ་ཕྱག་ཆེན་ཆོས་དྲུག་གོ །ཤངས་ལུགས་བཤད་རྩོད་སྒྲུབ་པའི་ལམ་རིམ་གསུམ། །ཕྱི་མར་ནི་དྷི་མེ་ཏྲི་ཨ་བྷ་ཡ། །རཱ་ཧུ་ལ་ཡི་སྐོར་ལྔ་ཐོར་བུ་བཅས། །ཉམས་ལེན་གཙོ་བོ་ནི་གུའི་གསེར་ཆོས་ལྔ། །ཐུན་མིན་དག་བྱེད་སྟོང་རས་རྒྱུད་སྦྱངས་ནས། །རྩ་བ་གཏུམ་མོ་དྲག་དང་འཇམ་པོ་ཡིས། །ཟས་ཟ་གོས་གྱོན་གདན་འདིང་རྟ་རུ་ཞོན། །མོས་གུས་ལྷ་སྐུ་འགྲོ་དྲུག་སྒྱུ་མར་འཆར། །རང་ཟིན་དབང་བཞི་འཆུགས་༼རྩ་༥༧ན༽མེད་གནད་དགུ་ཡིས། །རྨི་ལམ་བཟུང་སྦྱོང་གཏན་འབེབས་རྣམ་ཐར་འབྱོངས། །རྩ་བ་ཡལ་ག་ལོ་མ་མེ་ཏོག་གིས། །སྲབ་མཐུག་འོད་གསལ་སྐུ་གསུམ་ལམ་དུ་ཁྱེར། །དེ་བཞིན་ཉིད་དང་ཟུང་འཇུག་བྱིན་རླབས་སྟོབས། །འཆུགས་མེད་མཁའ་སྤྱོད་ལམ་ནས་གོང་དུ་འཕོ། །ཆོས་ལོངས་སྤྲུལ་གསུམ་སྤྱི་གནད་འཆུགས་མེད་ཀྱིས། །དབང་པོའི་རིམ་མཐུན་བར་དོ་གསུམ་ལ་གྲོལ། །སྔོན་འགྲོ་རང་བབས་གསུམ་གྱིས་ཞི་ལྷག་བསྐྱེད། །དངོས་གཞི་ངོ་སྤྲོད་སྐྱོན་བཞི་རང་སར་གྲོལ། །རྗེས་ཤེས་གསལ་སྟོང་སྐུ་གསུམ་རང་ཤར་དང༌། །ཕྱག་རྒྱ་ཆེན་པོ་ཆོས་ཀྱི་སྡོང་པོའོ། །ཅིར་སྣང་བླ་མ་སྣང་གྲགས་ལྷ་དང་སྔགས། །སྣང་སེམས་སྒྱུ་མ་རྨི་ལམ་མོས་གུས་དད། །དག་སྣང་བདེན་མེད་ལམ་ཁྱེར་ཡལ་གའི་ཆོས། །མེ་ཏོག་མཁའ་སྤྱོད་དཀར་དམར་སྙིང་རྗེའི་རྒྱུན། །ཁྱད་འཕགས་གསོལ་འདེབས་ཀྱིས་བསྐུལ་འཁོར་ལོ་བཞིར། །ཆགས་གྲོལ་བདེ་སྟོང་མར་མེ་རབ་ཏུ་སྦར། །རང་སེམས་མ་སྐྱེས་པས་ན་འཆི་བ་མེད། །ལུས་ཉིད་བེམ་པོ་འཆི་བའི་གདགས་གཞིས་སྟོང༌། །འཆུགས་མེད་དབྱིངས་སུ་སྡོམ་པ་འབྲས་བུར་གསུངས། །སུ་ཁའི་ཆོས་དྲུག་ལྷ་བཞི་དྲིལ་སྒྲུབ་དང༌། །བླ་མགོན་དབྱེར་མེད་ལ་སོགས་ཟབ་ཆོས་མང༌། །ཞི་བྱེད་སྡུག་བསྔལ་གསུམ་པོ་ཞི་བ་གཞི། །གསུམ་སེལ་མཐའ་ཡས་གྲོལ་གསུམ་ཐོབ་པ་ལམ། །སྒྲིབ་པ་ཀུན་གྲོལ་མཉམ་གནས་འབྲས་བུའི་དོན། །སྡུག་བསྔལ་ཞི་ཕྱིར་སྤྱི་མིང་སྒེར་དུ་ཆགས། །བཀའ་བབས་དང་པོ་དཔེས་མཚོན་གདམས་ངག་ལྔ། །མཚན་ཉིད་བརྒྱུད་པ་ནམ་མཁའ་ལྟ་བུ་ནི། །ཀུན་རྫོབ་དོན་དམ་ཟུང་འཇུག་མི་གནས་པ། །ཕ་རྒྱུད་རྡོ་རྗེ་ལྟ་བུ་འཁྲུལ་འཁོར་དང༌། །རྡོར་བཟླས་སེམས་ཀྱི་རླུང་བཟུང་འོད་གསལ་བ། །མ་རྒྱུད་པདྨ་ལྟ་བུ་འབར་འཛག་དང༌། །སྐྱིལ་ཟློག་དགྲ་མལ་སྐྱོན་གྱིས་མ་གོས་པ། །ཕྱག་ཆེན་བརྡ་བརྒྱུད་བདུད་རྩི་ལྟ་བུའི་དབང༌། །ངོ་སྤྲོད་ལམ་ཁྱེར་སྐྱེ་མེད་འགྲེང་གཏམ་༼རྩ་༥༧བ༽གཅིག

།མཁའ་འགྲོ་བརྡ་བརྒྱུད་འཁོར་ལོ་ལྟ་བུ་ནི། །བསྲིང་དང་དབབ་དང་བསྐོར་དང་བཞག་པའོ། །བར་དོ་ལམ་ཁྱེར་སྤྱོད་ལམ་དུས་དང་འབྲེལ། །བར་པ་རྨ་ལུགས་དོན་དང་ཚིག་བརྒྱུད་བརྟེན། །ཁྲིད་གནད་བཅུ་དྲུག་ངོ་སྤྲོད་སྒྲོ་འདོགས་བཅད། །སོ་ལུགས་རིག་པ་གཅེར་མཐོང་གནད་གསུམ་ལྡན། །ཀཾ་ལུགས་ཤེར་ཕྱིན་སྙིང་པོའི་དོན་ཁྲིད་སོགས། །གཙོ་བོ་ཕྱི་མ་བྱང་སེམས་ཀུན་དགའི་ལུགས། །དཀར་དམར་ནག་ཁྲིད་ཉམས་མྱོང་སྐྱེད་བྱེད་སྐོར། །དམར་ཁྲིད་སྤྱི་ཡི་སྔོན་འགྲོས་ཞེན་འཁྲིས་བཅད། །ཁྱད་པར་ལམ་གྱི་གཞི་སྒྲུབ་བསགས་སྦྱང་བྱ། །དངོས་གཞི་བྱ་བ་གཞི་ནི་སྡོམ་གསུམ་ལྡན། །རྣལ་འབྱོར་རང་ས་དྲུག་པོ་མ་ཉམས་བསྲུང༌། །བྱེད་པ་ལམ་ནི་ཚོགས་ལམ་བློ་སྦྱོང་ལ། །གཞི་བཏིང་སྦྱོར་ལམ་དཀའ་ཐུབ་འབྱོངས་པའི་ཚེ། །མཚམས་སྦྱོར་ཡན་ལག་གསང་སྤྱོད་བརྟུལ་ཞུགས་བྱ། །མཐོང་ལམ་རྗེས་དང་སྒོམ་ལམ་རོ་སྙོམས་ཏེ། །མཐའ་ལམ་བྱ་བྲལ་དཀའ་ཐུབ་སྲང་ནས་འདོན། །འབྲས་བུ་རང་སེམས་རྣམ་དག་སྐུ་བཞི་བརྙེས། །གེགས་སེལ་བོགས་འདོན་སྒྲུབ་པའི་གནད་ཀྱི་སྒོ། །གཅིག་ལ་གཅིག་དང་གཅིག་གསུམ་གཅིག་ལ་གཅིག །བདུད་ཀྱི་གཅོད་ཡུལ་ཤེར་ཕྱིན་ཟབ་མོའི་སྤྱོད། །ཡོངས་གྲགས་མདོ་སྔགས་རྟོགས་པ་བསྲེས་པ་ནི། །སྟོང་གནས་སེམས་ཅན་མི་འདོར་སྨྲས་བཞིན་བྱེད། །བདེ་གཤེགས་བྱིན་རླབས་བཞི་ཡིས་བསྟན་པའི་དོན། །ཐུན་མིན་ཚོགས་བསགས་བྱིན་རླབས་གནད་ནས་འབེབས། །སེམས་ཚོལ་བཞག་ཐབས་ནམ་མཁའ་སྒོ་འབྱེད་ཀྱིས། །ཡུམ་དོན་ངོ་སྤྲད་ཡུལ་ཡིད་ཞེན་དང་བདག །དབྱིངས་སུ་བཅད་ནས་ཞི་དྲག་སྤེལ་མ་ཡིས། །རོ་སྙོམས་བོགས་འདོན་སློང་དང་ཚར་ཚད་རྫོགས། །རྩ་རྒྱུད་རྒྱས་པའི་དངོས་བསྟན་ཡན་ལག་དྲུག །རྫོགས་རིམ་སྐྱེལ་སོ་རྡོ་རྗེའི་རྣལ་འབྱོར་ནི། །ཡིད་ཆེས་གསུམ་དང་ལྡན་པས་ཉམས་བླང་སྟེ། །ལྟོས་མེད་བཞི་ཡིས་རྫོགས་པའི་ལྷ་སྐུ་བསྙེན། །སོར་བསམ་༼རྩ་༥༨ན༽སྲོག་འཛིན་དངོས་གཞི་ཉེར་སྒྲུབ་ཅིང༌། །འདོད་ཆགས་རྗེས་སུ་དྲན་པས་ཆགས་ཆེན་སྒྲུབ། །ཏིང་འཛིན་ཡེ་ཤེས་མཆོག་སྐུ་སྒྲུབ་ཆེན་ནོ། །ལྟ་སྟངས་བྱེད་བཅིངས་གནད་ཀྱིས་འབྲེལ་བ་ཀུན། །སོ་སོར་བཅད་ཅིང་རྣམ་ཤེས་ནང་དུ་སྡུད། །གཞན་གྱི་ཡུལ་ལྔར་ཡེ་ཤེས་དབང་པོ་སྤྱོད། །ཐབས་ཤེས་དཀྱིལ་འཁོར་འགགས་པས་རྟགས་བཅུ་རྫོགས། །གཟུགས་སེམས་མཉམ་འཇོག་བསམ་གཏན་ཡན་ལག་ལྔ། །རྫོགས་པའི་ངེས་གསུམ་སྣང་བརྙན་ཆོས་ལྔ་ལྡན། །རྩ་ཡི་ལམ་སྦྱང་སྲོག་རྩོལ་དྷཱུ་ཏིར་གཞུག

།བུམ་ཅན་བཅིངས་མ་ནུས་ན་བཙན་ཐབས་དགག །འོག་སྒོ་སྟེང་དགྲོལ་ནང་གི་བདུད་རྩི་མྱང༌། །འབར་བས་སྲོག་ཐུར་བསྲེ་ཞིང་འཆི་མེད་སྒྲུབ། །གཡོ་མེད་འགྲོ་འོང་བྲལ་བར་འཛིན་པ་ཡིས། །འདྲེས་པའི་རླུང་ཉིད་མི་ཤིགས་ཐིག་ལེར་བསྟིམ། །དཔྲལ་བར་སྲོག་ཞུགས་འཛག་མེད་བརྟན་པ་ན། །དབང་པོ་རིམ་གསུམ་ཐིག་ལེའི་ཁྱད་པར་གྱིས། །ལས་རྒྱ་ཡེ་རྒྱ་ཕྱག་ཆེན་བདེ་སྟོང་གཟུགས། །རྗེས་དྲན་དངོས་ཏེ་སྔོན་འགྲོ་རླུང་སྦྱངས་ནས། །ཡེ་རྒྱ་གཏུམ་མོ་སྦར་སོགས་རྗེས་མཐུན་དང༌། །ཏིང་འཛིན་ཞུ་བདེ་འཛག་མེད་གནས་འགྱུར་སྒྲུབ། །དངོས་ནི་ཕྱག་ཆེན་རྟགས་བཅུས་འབྱུང་ཟློག་གི །ཞུ་བདེ་སྟོང་གཟུགས་ནོར་བུའི་རྩེར་བཅིངས་པས། །ཁུ་རྡུལ་རླུང་འགགས་འགྱུར་མེད་སྐད་ཅིག་མ། །དང་པོ་ནས་བརྩམས་བཅུ་གཉིས་ས་ཡི་བར། །དབུགས་འགགས་འགྱུར་མེད་དགའ་བ་དེ་སྙེད་འཕེལ། །ཤེས་རབ་ཐབས་ཀྱི་བདག་ཉིད་ཟུང་འཇུག་གོ །ལམ་དང་ས་མཚམས་རྣལ་འབྱོར་མི་ཉམས་ཤིང༌། །འཕེལ་བའི་ཡན་ལག་རྣམས་ཀྱང་ཞར་ལ་སྦྱར། །རྣལ་འབྱོར་དེ་དག་རྒྱུ་དང་འབྲས་བུའི་ཚུལ། །ཐོག་མར་དགེ་བས་ཞི་ལྷག་ཏིང་འཛིན་བསྒྲུབ། །བར་པས་རླུང་སེམས་བསྲེ་ཞིང་འཁོར་ལོ་དབྱེ། །མཐར་དགེས་འགྱུར་མེད་ཡེ་ཤེས་སྐུ་བསྒྲུབ་བྱ། །རྡོ་རྗེའི་ཡེ་ཤེས་ཕེབ་པས་འཕར་གཡོ་ཟུག །༼རྩ་༥༨བ༽སྣ་ཚོགས་ཉམས་ཀྱིས་སྒོ་གསུམ་མདུད་པ་དཀྲོལ། །འཁོར་ལོ་དྲུག་དག་རྒྱལ་བ་རིགས་དྲུག་འགྲུབ། །རྡོ་རྗེ་བཙུན་མོའི་ཞལ་ལུང་བསྙེན་སྒྲུབ་ནི། །ལུས་རྩ་དག་བྱེད་བསྙེན་པ་སྐུ་རྡོ་རྗེ། །སྐྱིལ་ཀྲུང་གསུམ་གྱིས་སྟེང་འོག་བར་རླུང་བཅིངས། །རླུང་བཅུ་དྷཱུ་ཏིར་ཚུད་ནས་སྟོང་གཟུགས་མཐོང༌། །ངག་རླུང་དག་བྱེད་སྒྲུབ་པ་གསུང་རྡོ་རྗེ། །སྲོག་རྩོལ་ཐུར་སེལ་ཁ་སྦྱོར་རྡོར་བཟླས་ཀྱིས། །ཐིག་ལེར་ཚུད་ནས་ལས་ཆེན་ཐམས་ཅད་བསྒྲུབ། །ཡིད་ཐིག་དག་བྱེད་སྒྲུབ་ཆེན་ཐུགས་རྡོ་རྗེ། །ཐབས་ཤེས་རྗེས་ཆགས་མེ་གསུམ་སྦར་བ་ཡིས། །སྙིགས་མ་དྭངས་ནས་མི་འགྱུར་བདེ་ཆེན་འགྲུབ། །ལྟ་བ་ཡིན་ལུགས་སྒོམ་པ་རྡོ་རྗེ་གསུམ། །སྒྲིབ་གསུམ་དག་འབྲས་སྐུ་གསུམ་ངོ་སྤྲད་དོ། །གྲུབ་ཆེན་ཞི་སྦས་བཀའ་བབ་དྲུག་གི་ཁྲིད། །བསྐྱེད་རིམ་ཕྱག་ཆེན་གཏུམ་མོ་འོད་གསལ་དང༌། །ལས་རྒྱ་མན་ངག་ཐོར་བུ་བཅས་པ་སྟེ། །གེགས་སེལ་བོགས་འདོན་རྫོགས་རིམ་ཀུན་ལ་གཅེས། །རྡོ་རྗེ་ཐེག་པའི་སྒོམ་རིམ་མན་ངག་གཙོ་བོར་བྱེད་པ་བྱེ་བྲག་ཏུ་བསྟན་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་ལྷག་པ་ཏིང་ངེ་འཛིན་གྱི་བསླབ་པ་རིམ་པར་ཕྱེ་བ་སྟེ་གནས་བརྒྱད་པའོ།། །།

དགུ་པ། བགྲོད་བྱ་ས་དང་ལམ་གྱི་རིམ་པ་ཕྱེ་བ། ༡ རྒྱུ་མཚན་ཉིད་ཐེག་པའི་ས་ལམ་རྣམ་པར་བཞག་པའི་སྐབས། ལམ་གྱི་ངོ་བོ་གང་ལ་ཞུགས་ནས་ཀྱང༌། །གོ་འཕང་མཆོག་ཏུ་བགྲོད་པའི་འཇུག་ངོགས་ཉིད། །དབྱེ་བ་ཐེག་གསུམ་ཟག་བཅས་ཟག་མེད་སོགས། །མང་ཡང་ཀུན་གྱི་སྤྱི་ཆིངས་ལམ་ལྔའོ། །ངེས་ཚིག་བགྲོད་བྱའི་གཞི་ཡིན་ཕྱིར་ན་ལམ། །ཉན་རང་འགྲོ་བཅས་ལམ་དངོས་འབྲས་བཏགས་པ། །ཐེག་ཆེན་མཐར་སོན་ལམ་བཏགས་འབྲས་བུ་དངོས། །མངོན་རྟོགས་དངོས་ལ་སྦྱོར་བ་བཏགས་པ་བ། །ཚོགས་ལམ་ཐར་པ་ཆ་མཐུན་དགེ་བས་བསྡུས། །མཚན་གཞི་ཐོས་སྒོམ་སོགས་ལ་རྩོལ་བའོ། །དྲན་པ་ཉེར་བཞག་ཡང་དག་སྤོང་བ་དང༌། །༼རྩ་༥༩ན༽རྫུ་འཕྲུལ་རྐང་བཞི་སྒོམ་པ་ཆུང་འབྲིང་ཆེ། །ཡང་ན་དང་པོའི་ས་སོགས་བཞི་རུ་དབྱེ། །སྐྱེ་བརྟན་གང་ལ་དམིགས་པའི་ཁྱད་པར་གསུམ། །རགས་པ་སྤོང་ཞིང་བདག་མེད་དོན་སྤྱིར་རྟོགས། །རིགས་སེམས་སྤྱོད་པའི་གཞི་རུ་ཆོས་ལྔ་ལྡན། །སྤྱན་དང་མངོན་ཤེས་ཆོས་རྒྱུན་ཏིང་འཛིན་འཐོབ། །ཆུང་འབྲིང་ཆེན་པོར་བདེན་པ་བཞི་གཉིས་ལ། །བློ་འཇུག་ཕྱིན་ལོག་བཞི་དང་དངོས་འཛིན་ལྡོག །མི་མཐུན་ཕྱོགས་སྤོང་དགེ་ཆོས་སྐྱེད་ཅིང་སྤེལ། །རྣམ་རྟོག་བརྒྱད་སྤོང་ཏིང་འཛིན་རྩེ་གཅིག་བྱེད། །ངེས་ཚིག་སྣོད་རུང་དགེ་ཚོགས་གསོག་པ་དང༌། །ཐར་པ་ཆ་མཐུན་དད་དང་སུན་འབྱིན་ལམ། །སྦྱོར་ལམ་དོན་དམ་མངོན་རྟོགས་གནས་སྐབས་ཏེ། །འཇིག་རྟེན་པ་ཡི་སྒོམ་བྱུང་ཤེས་རབ་ཉིད། །རང་བཞིན་མོས་སྤྱོད་ས་སོགས་དབྱེ་མང་ཡང༌། །ཡེ་ཤེས་དྲོད་སྐྱེ་དགེ་རྩ་གཡོ་བའི་ཚེ། །ཟབ་མོར་བཟོད་ཐོབ་འཇིག་རྟེན་ཆོས་ཀྱི་མཆོག །བཞི་ལ་དབང་པོ་སྟོབས་ལྔ་གཉིས་རེར་བསྒོམ། །གང་སྐྱེ་གང་ལ་གང་དམིགས་ཁྱད་པར་ལྡན། །ཀུན་དུ་བརྟགས་པའི་སྒྲིབ་པ་གནོན་པས་སྤོང༌། །བདག་མེད་གཉིས་ཀྱི་ཚུལ་ལ་རྟོགས་པ་ཞུགས། །མི་འཆད་མི་ལྟུང་ལ་སོགས་ཡོན་ཏན་ལྡན། །བདག་ཏུ་འཛིན་སྤོང་དང་པོའི་རྟོག་པ་བྱེད། །ངེས་འབྱེད་ཆ་མཐུན་མོས་སྤྱོད་དོན་དམ་ས། །མངོན་སུམ་རྟོགས་ལ་སྦྱོར་བ་ངེས་ཚིག་གོ

།མཐོང་ལམ་དེ་ཉིད་གསར་མཐོང་འདས་པ་ཡི། །ཞི་ལྷག་མཚུངས་ལྡན་རང་ངོར་དབྱེ་བ་མེད། །གཙོ་བོར་བྱང་ཆུབ་ཡན་ལག་བདུན་ལ་བསླབ། །མཐོང་སྤང་བརྒྱད་ཅུ་རྩ་བརྒྱད་དགུ་བཅུ་བཞི། །བརྒྱ་རྩ་བརྒྱད་སོགས་འགགས་དང་སྐྱེ་འགྱུར་དང༌། །གཉིས་མེད་ཡེ་ཤེས་སྐྱེས་པས་སྤང་བར་འདོད། །སྐྱེ་བརྟེན་རྟོགས་ཚུལ་སྐད་ཅིག་ཁྱད་པར་གཞི། །ཇི་ལྟ་མངོན་སུམ་ཇི་སྙེད་ཅི་རིགས་རྟོགས། །འཇིགས་པ་ལྔ་བྲལ་ཡོན་ཏན་བརྒྱ་བཅུ་གཉིས། །སྲིད་ལས་གྲོལ་ཞིང་མྱང་འདས་ས་གནོན་བྱེད། །ཟག་མེད་དགེ་བ་སྤོང་གཉེན་དང་པོར་བསྐྱེད། །སྤྲོས་བྲལ་༼རྩ་༥༩བ༽མངོན་སུམ་མཐོང་བ་ངེས་ཚིག་གོ །སྒོམ་ལམ་ཁྱད་པར་ལ་གོམས་གནས་སྐབས་ཏེ། །མངོན་སུམ་རྟོགས་ཏེ་རྒྱུད་ལ་འདྲིས་པར་བྱེད། །ཟག་བཅས་སྒོམ་ལམ་གོང་དུ་བཤད་ལས་ཤེས། །ཟག་མེད་འདས་ལམ་ཉན་རང་བྱང་སེམས་རྟེན། །སྦྱོར་དང་བར་ཆད་མེད་དང་རྣམ་པར་གྲོལ། །ཁྱད་པར་ལམ་བཞི་ངོ་བོ་ཆུང་འབྲིང་ཆེ། །མཉམ་རྗེས་གོམས་པའི་དབྱེ་བས་གཉིས་རྣམས་སོ། །འཕགས་ལམ་ཡན་ལག་བརྒྱད་པོ་བསླབ་པར་བྱ། །སྒོམ་སྤང་བཞི་བརྒྱ་བཅུ་བཞི་གཉེན་པོས་སྤོང༌། །རྟེན་དང་ས་དང་དམིགས་པའི་ཁྱད་པར་ལྡན། །ཤེས་སྒྲིབ་གཙོར་སྤོང་ཆོས་ཉིད་མངོན་པར་རྟོགས། །ཡོན་ཏན་ཁྱད་པར་ཅན་རྣམས་གོང་དུ་འཕེལ། །བག་ཉལ་སྒྲིབ་བྲལ་ས་བཅུ་རིམ་བགྲོད་བྱེད། །ངེས་ཚིག་རྟོགས་པ་གོམས་པར་བྱེད་པའོ། །མཐར་ལམ་བསྒོམ་བྱ་མཐར་ཐུག་མངོན་པར་རྟོགས། །མཚན་གཞི་རྒྱུན་མཐའི་རྡོར་ཏིང་ཀུན་འོད་སོགས། །ཐེག་གསུམ་ལམ་གཉིས་ས་གསུམ་ལ་སོགས་དབྱེ། །མི་སློབ་ཆོས་བཅུ་ཟག་མེད་ཕུང་ལྔས་བསྡུས། །རང་བཞིན་གང་ལ་གང་དུ་གང་ཞིག་དམིགས། །གེགས་ཀུན་སྤངས་ཤིང་ཇི་ལྟ་ཇི་སྙེད་རྟོགས། །ཐུན་མོང་ཁྱད་པར་ཡོན་ཏན་བསམ་མི་ཁྱབ། །སྐུ་དང་ཡེ་ཤེས་མ་ལུས་མངོན་དུ་བྱེད། །ཟག་མེད་དགེ་རྩ་སྲིད་པའི་གཉེན་པོ་དང༌། །བགྲོད་དང་བསླབ་བྱའི་མཐས་གཏུགས་ངེས་ཚིག་གོ

།ས་ནི་སྤྱིར་བཏང་ཆགས་བྲལ་སངས་རྒྱས་གཉིས། །རིགས་བརྒྱད་མཐོང་སྲབ་བྲལ་རྟོགས་ཉན་རང་ས། །ཐེག་ཆེན་བྱང་ཆུབ་སེམས་དཔའི་ས་བཅུར་གསུངས། །རྫུ་འཕྲུལ་མངོན་ཤེས་རྟོགས་སྒོམ་མཐོང་དང་སྐད། །ཆོས་བསྟན་དོན་བྱེད་མྱང་འདས་ཁྱད་པར་ལྡན། །ས་ཡི་ངོ་བོ་ཁྱད་འཕགས་ཡོན་ཏན་གཞི། །མཚན་གཞི་སློབ་པའི་རྒྱུད་ཀྱི་ཐབས་ཤེས་ཉིད། །ངེས་ཚིག་རྟེན་ཐོབ་བྲལ་དང་ཕྱི་ཕྱིར་བགྲོད། །དབྱེ་བ་སྐྱེ་འཕགས་ཐོབ་ཚུལ་མོས་དང་འཇུག །རྟོགས་པ་གྲུབ་བཞི་གྲུབ་ཚུལ་མ་གྲུབ་གྲུབ། ང་རྒྱལ་མང་དང་ཕྲ་དང་ང་༼རྩ་༦༠ན༽རྒྱལ་མེད། །རབ་དགའ་དྲི་མེད་འོད་བྱེད་འོད་འཕྲོ་དང༌། །སྦྱང་དཀའ་མངོན་གྱུར་རིང་སོང་མི་གཡོ་བ། །ལེགས་བློ་ཆོས་སྤྲིན་ཡོངས་སྦྱོང་རིམ་པས་འཕོ། །སྦྱིན་སོགས་ཕྱིན་བཅུ་རང་སར་གཙོ་བོར་སྤྱོད། །ལྟ་དང་ཁྲིམས་དག་མཉམ་བཞག་ང་རྒྱལ་མེད། །བློ་ཐོབ་སྦྱོང་སྨིན་ཡོངས་རྫོགས་དབང་བསྐུར་ཡིན། །དྲུག་ལ་བསླབ་གསུམ་བཞི་ལམ་འབྲས་བུ་འགྲུབ། །ཆོས་ཉིད་རྟོགས་ནས་ཕུང་ལྔ་རིམ་གྱིས་སྦྱོང༌། །རྒྱུ་གསུམ་དང་ལྡན་དགེ་རྩ་གོང་དུ་དག །ཤེས་སྒྲིབ་རིམ་སྤོང་ཡེ་ཤེས་རྣམ་བཅུ་འགྲུབ། །དང་པོར་ཡོན་ཏན་བརྒྱ་ཕྲག་བཅུ་གཉིས་ནས། །བཅུ་པར་བརྗོད་དུ་མེད་པའི་རྡུལ་སྙེད་འཐོབ། །ས་བརྒྱད་ནས་བརྩམས་ཚེ་སོགས་དབང་བཅུ་དང༌། །བཅུ་པར་འོད་ཟེར་ཆེན་པོའི་དབང་བསྐུར་འཐོབ། །ལས་སྨོན་ཏིང་འཛིན་དབང་འབྱོར་དབང་གིས་སྐྱེ། །སར་གནས་འཁོར་ལོས་སྒྱུར་སོགས་རྣམ་སྨིན་སྐྱེ། །མཉམ་བཞག་མཚུངས་ཀྱང་རྗེས་ཐོབ་ངེས་ཤེས་དང༌། །ཡོངས་སྤྱོད་ཁྱད་ལས་ས་བཅུར་གྲངས་ངེས་སོ། །རྒྱུ་མཚན་ཉིད་ཐེག་པའི་ས་ལམ་རྣམ་པར་བཞག་པའི་སྐབས་སོ།། །། ༢ འབྲས་བུ་རྡོ་རྗེ་ཐེག་པའི་ས་ལམ་རྣམ་པར་བཞག་པའི་སྐབས། སྔགས་སུ་ཐུན་མོང་ཉམས་ལེན་མདོ་དང་མཚུངས། །ཐུན་མིན་བདེ་བ་ཆེན་པོས་བརྒྱན་པའོ། །ཁྱད་པར་བསྐྱེད་རྫོགས་བསྒོམས་པས་ཡེ་ཤེས་ཕེབ། །ཚོགས་ལམ་ཆུང་ངུ་མཉམ་བཞག་རིམ་གཉིས་དང༌། །རྗེས་ཐོབ་བརྒྱུད་ཀྱི་སྤྱོད་པས་དོན་བྱེད་ཅིང༌། །སྒོམ་པ་རྨི་ལམ་ན་ཡང་མི་ཉམས་འབྲིང༌། །ཡེ་ཤེས་དབང་བའི་རྟོགས་པས་ཆེན་པོར་སླེབ། །རྫོགས་རིམ་ལ་འབད་སྣང་གསུམ་རྟོགས་པ་ཡིས། །སྦྱོར་ལམ་དྲོད་ཐོབ་ལས་རྒྱས་ཉེར་ཐོབ་ཆེ། །དཔེ་ཡི་འོད་གསལ་མཐར་ཐུག་རྒྱུན་ཐོག་ལས། །ལངས་པས་རླུང་སེམས་སྐུ་འགྲུབ་རྩེ་མོ་སྟེ། །རང་བཞིན་བརྒྱད་རྟོགས་མངོན་གྱུར་སྤངས་ཀྱི་བར། །ཉེར་བཞིའི་ཡུལ་སྤྱོད་རྡོ་རྗེའི་ཕོ་ཉ་མོར། །འདུ་བ་ཐོབ་པས་པུ་ཛཱ་ཨཽ་ཨའི་ཁམས། །དབུ་མར་འགགས་པས་སྦྱོར་ལམ་ས་དང་པོ། །དེ་༼རྩ་༦༠བ༽བཞིན་ཉེ་གནས་གོ་ར་དེ་མ་སྟེ། །ཀཱ་ཨོ་ཏྲཱི་ཀོ་ཀ་ལཾ་ཀཱ་ཧི་དང༌། །པྲེ་གྲི་སཽ་སུ་ནཱ་སི་མ་ཀུ་རྣམས། །ཞིང་དང་ཉེ་ཞིང་ཚནྡྷོ་ཉེ་ཚནྡྷོ། །འདུ་དང་ཉེར་འདུ་དུར་ཁྲོད་ཉེ་དུར་ཁྲོད། །གཉིས་གཉིས་ལུས་གནས་དག་པས་ས་བཅུ་བགྲོད། །འཐུང་སྤྱོད་ཉེ་བའི་འཐུང་སྤྱོད་མཐོང་ལམ་གྱི། །ཡེ་ཤེས་སྐུར་འཇོག་དེ་ཚེ་མཉམ་རྗེས་སུ། །ཕྱག་རྒྱའི་བདེ་སྟོང་འཁོར་ལོའི་སྤྱོད་པ་ཡིས། །བཟོད་ཐོབ་སྣང་བའི་ཡེ་ཤེས་སྐྱེས་པ་ནས། །ཆོས་མཆོག་སྐད་ཅིག་གསུམ་པོ་ལྷན་ཅིག་སྐྱེས། །བར་མ་ཆད་དུ་དོན་གྱི་འོད་གསལ་མཐོང༌། །སྤྲུལ་སྐུའི་དབང་ནོད་རང་བཞིན་ས་བོན་སྤངས། །གཉིས་སུ་མེད་པའི་ཡེ་ཤེས་སྐུ་འགྲུབ་འགྱུར། །སྒོམ་སྤང་སྣང་གསུམ་ཆེ་ཆུང་དགུར་དབྱེ་བ། །རིམ་སྤང་སེམས་དང་སེམས་བྱུང་ཕུང་ཁམས་ཀྱི། །དྭངས་མ་ཕྲ་བ་གནས་འགྱུར་ལམ་དེ་ཡི། །རྒྱུན་མཐའ་ལོངས་སྐུ་དབང་བསྐུར་མི་སློབ་བོ། །དུས་འཁོར་ལུགས་སུ་བསྐྱེད་རིམ་སོར་སྡུད་ཀྱིས། །ཚོགས་ལམ་ཆེར་བགྲོད་བསམ་གཏན་དྲོད་ལ་སྦྱོར། །སྲོག་རྩོལ་འབྲིང་དང་འཛིན་པས་དྲོད་ཆེན་པོ། །རྗེས་དྲན་རྩེ་མོ་ཏིང་འཛིན་བཟོད་ཆོས་མཆོག

།འདི་ལ་འོག་མ་བཏགས་པའི་ས་བཅུ་གཉིས། །དེ་ཚེ་རྒ་ཤི་ནས་བརྩམས་མ་རིག་པར། །བཅུ་གཉིས་རླུང་འགག་གསུམ་རེས་ཐ་མལ་པའི། །ལུས་ངག་ཡིད་དང་ཆགས་རྟོགས་གནས་སྐབས་སྤོང༌། །ལམ་གྱི་རྡོ་རྗེ་བཞི་སྒྲུབ་ས་བཅུ་གཅིག །བཟོད་དང་བཅུ་གཉིས་ཆོས་མཆོག་ཐ་མ་ཡི། །སྐད་ཅིག་གཅིག་ནི་མཐོང་ལམ་ཡེ་ཤེས་སྐུ། །དེ་ཚེ་གོང་མའི་ཡོན་ཏན་གཞིར་གྱུར་པའི། །ས་ཡི་ཁྱད་པར་ཀུན་འོད་བདུད་རྩི་མཁའ། །རྡོ་རྗེ་རིན་ཆེན་པདྨ་ལས་ཀྱི་འོད། །དཔེ་མེད་དཔེ་ལྡན་ཤེར་འོད་ཐམས་ཅད་མཁྱེན། །སོ་སོར་རིག་པ་བཅུ་གཉིས་ལྷན་ཅིག་འཐོབ། །འདི་ཉིད་སངས་རྒྱས་བར་དུ་ཆ་རེ་ཡོད། །དེ་ནས་སྒོམ་ལམ་གནས་ནི་རབ་དགའ་སོགས། །འཇིག་རྟེན་འདས་པའི་ཡན་ལག་ཆ་མཉམ་པས། །གོང་མའི་ཡུལ་ཆེན་ས་རྣམས་ཅི་འདོད་བགྲོད། །༼རྩ་༦༡ན༽མཐར་ཕྱིན་རྡོ་རྗེ་སེམས་དངོས་མྱུར་དུ་འགྲུབ། །ཁྱད་འཕགས་རིང་སྲོལ་རྗེ་བཙུན་ཆེན་པོའི་བཞེད། །རང་བྱུང་རྒྱལ་སོགས་ཡོངས་གྲགས་སྔ་མའི་ལུགས། །དབང་ཐོབ་བསྐྱེད་རྫོགས་མོས་སྒྲུབ་ཟག་བཅས་ཉམས། །ཕུལ་ཕྱིན་འདོད་ཡོན་ལམ་ལོངས་དང་པོའི་ས། །ཚོགས་ཀྱི་ལམ་བགྲོད་དཔེ་དང་སྦས་དོན་གྱི། །སྒྱུ་ལུས་ཡས་བབ་དགའ་བཞིས་མོས་སྤྱོད་ས། །སྦྱོར་ལམ་བཞི་བགྲོད་དོན་གྱི་འོད་གསལ་མཐོང༌། །དྭངས་མ་མས་བརྟན་སློབ་པའི་ཟུང་འཇུག་ནི། །སྒོམ་ལམ་མི་སློབ་མཐར་ཕྱིན་ཡེ་ཤེས་སྐུ། །དངོས་ཏེ་རིམ་པ་དང་པོའི་ལས་བས་ཀྱང༌། །ཉམས་སུ་བླང་ཡོད་རིམ་དང་ཐོད་རྒལ་གཉིས། །ཤེས་རབ་ཆགས་པ་ལས་བྱུང་མི་འགྱུར་བའི། །བདེ་ཆེན་སྐད་ཅིག་རྣམས་ཀྱིས་ས་འཐོབ་སྟེ། །དང་པོས་ཁུ་རྡུལ་ནོར་བུ་གཙུག་ཏོར་གྱི། །རྩེར་བརྟན་དབུགས་གཅིག་འགགས་པས་གཉིས་མེད་མཐོང༌། །གང་སྣང་བདེར་འཆར་འཇིག་རྟེན་དབང་ཕྱུག་འཐོབ། །རིམ་པས་སྐད་ཅིག་སྟོང་དང་བརྒྱད་བརྒྱ་རྫོགས། །དེ་སྙེད་ལས་ཀྱི་རླུང་དང་མ་རིག་འགག །གསང་འཁོར་འོག་ཕྱེད་གཙུག་འཁོར་སྟེང་གི་ཕྱེད། །ཁུ་རྡུལ་བརྟན་པས་དགའ་སྟོང་ཆུང་ངུ་རྫོགས། །གནས་དང་རབ་དགའི་མིང་ཅན་དང་པོ་འཐོབ། །མདུད་པ་གཅིག་གྲོལ་རིམ་པ་དང་པོ་འཕགས། །སྦྱིན་བདག་ཆེན་པོ་གཙོ་བོར་གྱུར་པའོ། །དེ་ནས་སྟོང་དང་བརྒྱད་བརྒྱ་བཅུ་པོ་རྣམས། །རིམ་རྫོགས་རིམ་འགག་འཁོར་ལོ་དྲུག་པོ་ཡིས། །ཕྱེད་ཕྱེད་བརྟན་ཅིང་མདུད་པ་གསུམ་གསུམ་དང༌། །ཐ་མར་གཅིག་གྲོལ་རིམ་པ་འཕགས་པ་ལས། །བདེན་དོན་རྣམ་པ་བཅུ་གཉིས་མི་འགྱུར་བདེ། །ཉི་ཁྲི་ཆིག་སྟོང་དྲུག་བརྒྱ་ཡོངས་སུ་རྫོགས། །དེ་སྙེད་དུས་སྦྱོར་བཅུ་གཉིས་རླུང་དང་ནི། །རྟེན་འབྲེལ་ཡན་ལག་སྲིད་པའི་འཁོར་ལོ་འགག

།གཙུག་ཏོར་ཟླ་ཉ་ནོར་བུར་ཉི་མ་བརྟན། །ཕར་ཕྱིན་མཐར་སོན་སྤང་རྟོགས་ཡོངས་སུ་རྫོགས། །དགའ་སྟོང་༼རྩ་༦༡བ༽བཅུ་དྲུག་རྫོགས་དང་རྟོགས་པའི་ས། བཅུ་དྲུག་དག་ཀྱང་སྔ་མའི་ཁོང་དུ་འདུ། །གདམས་ངག་དང་སྦྱར་ས་ལམ་རྣམ་བཞག་ཚུལ། །ཟབ་མིན་སོ་སོའི་གཞུང་ལས་ཤེས་པར་བྱ། །འབྲས་བུ་རྡོ་རྗེ་ཐེག་པའི་ས་ལམ་རྣམ་པར་བཞག་པའི་སྐབས་སོ།། །། ༣ ལམ་གྱི་ཡན་ལག་བོགས་འདོན་སྤྱོད་པ་རྣམ་པར་བཞག་པའི་སྐབས། ལམ་གྱི་ཡན་ལག་སྤྱོད་པ་སྤྱི་ཙམ་དུ། །དམན་ལ་ཆགས་བྲལ་རྒྱ་ཆེར་ཕ་རོལ་ཕྱིན། །ཟབ་མོར་མོས་ལ་འདོད་ཆགས་སྤྱོད་པ་གསུངས། །ཕྱི་མ་རྒྱུད་ལས་བཤད་ཀུན་མདོར་བསྡུ་ན། །སྤྲོས་བཅས་སྤྲོས་མེད་ཤིན་དུ་སྤྲོས་མེད་གསུམ། །གནས་ཀྱིས་དབྱེ་བ་ཁྱིམ་དང་དུར་ཁྲོད་ཞིང༌། །སྤྱོད་ཚུལ་གཉིས་སྤང་ཀུན་བཟང་རྣམ་རྒྱལ་ལོ། །ཐབས་རྒྱུད་གཙོར་བྱས་འདོད་འཇུག་བརྟེན་སློབ་གཉིས། །དང་པོའི་ལས་པས་ཐུན་མཚམས་བྱ་བ་སོགས། །འདོད་འཇུག་ཐུན་མོང་བསླབ་བྱ་གཅིག་དང་གཉིས། །གསུམ་རིམ་བརྟེན་སློབ་རེས་འཇོག་མཉམ་པར་སྤྱོད། །འདོད་ཡོན་རྡོ་རྗེ་མར་བསྒོམ་ཡིད་བདེ་སྐྱེད། །ཐུན་མཚམས་དབང་ཡུལ་ལམ་ཁྱེར་རིག་བརྟུལ་རྒྱུ། །ཆས་དང་ཕྱག་རྒྱ་གླུ་གར་རོལ་རྩེད་སོགས། །རྒྱས་དང་ཅུང་ཟད་ཏིང་འཛིན་ཁོ་ནར་བརྟེན། །རིམ་བཞིན་སྤྲོས་བཅས་སོགས་ཀྱི་ངོ་བོ་སྟེ། །དགའ་སེམས་ན་ཚོད་ཤེས་རབ་ཡོ་བྱད་དང༌། །འདོད་ཆགས་ཆེ་ཆུང་སྤྱོད་བྱེད་ཁྱད་པར་རོ། །དེ་ཡང་བྱ་བ་སྒོམ་བསམ་དུས་རྣམས་ལ། །ལྟོས་པའི་སྤྱོད་པ་གསུམ་གསུམ་དགུ་རུ་འགྱུར། །མ་རྒྱུད་གཙོར་བྱས་རིག་བརྟུལ་སྤྱོད་པ་སྟེ། །སྤྱི་ཡི་ངོ་བོ་ཏིང་འཛིན་བརྟན་པ་ཡི། །བོགས་འབྱིན་སྒོ་གསུམ་བྱ་བ་ཁྱད་པར་ཅན། །དུས་ནི་བསྐྱེད་པས་འདོད་ལྷས་དངོས་སུ་གནང༌། །ཉེར་འཚེས་མི་བརྫི་ཏིང་འཛིན་རྐྱེན་མི་གཡོ། །ཆོས་བརྒྱད་མགོ་སྙོམས་འདོད་ཡོན་གྲོགས་སུ་ཤར། །རྫོགས་རིམ་ཆུང་ངུའི་དྲོད་ཀྱང་དེ་ཡིན་ལ། །འབྲིང་པོ་ཚར་བཅད་ཆེན་པོ་རྗེས་འཛིན་གྱི། །ལྟ་སྟངས་གྲུབ་སོགས་ནུས་པ་དཔག་མེད་ལྡན། །ཁྱད་པར་ཡེ་ཤེས་དབང་བས་༼རྩ་༦༢ན༽ཐུན་མོང་དང༌། །རྫོགས་རིམ་རྣལ་འབྱོར་བཞི་པས་རིག་འཛིན་དོན། །དྲོད་ཐོབ་སྐུ་སྟེ་སློབ་དང་མི་སློབ་པའི། །ཟུང་འཇུག་ཕྱིར་ལྔ་ངེས་པའི་དུས་ནི་གཉིས། །དགོས་པ་གྲུབ་གཉིས་ཡོངས་སུ་སྒྲུབ་པ་དང༌། །གྲུབ་པ་གོང་འཕེལ་མྱུར་དུ་མཐར་ཕྱིན་བྱེད། །ངོ་བོ་གྲངས་སོགས་ཕྱག་རྒྱའི་ཁྱད་ལས་ཀྱང༌། །བྱང་ཆེན་སྟོང་ཉིད་རྟོགས་ཚུལ་ཁྱད་པར་འགྱུར། །སྤྱོད་ཚུལ་ཀུན་འདར་སྤྲོས་མེད་ཤས་ཆེ་ཞིང༌། །ཀུན་བཟང་ཆ་མཉམ་རྣམ་རྒྱལ་སྤྲོས་བཅས་གཙོ། །གཉིས་ནི་སྦྱོར་ལམ་ཕྱི་མ་འཕགས་ལམ་ལ། །སྦྱོར་མོད་སྐྱེ་འཕགས་གཉིས་ཀར་གསུམ་ཆར་ཡོད། །སྤྱོད་ཡུལ་ཡུལ་ཆེན་རྗེས་མཐུན་ཐ་དད་དེ། །ཕ་རྒྱུད་སྤྱོད་ལ་ཡུལ་དུ་རྒྱུ་བ་མེད། །གྲོགས་ནི་རྫོགས་རིམ་ཕྱོགས་མེད་བསྐྱེད་རིམ་པ། །རང་གི་རིགས་ངེས་ཐུན་མོང་སྦྱང་ཐོབ་སོགས། །དོན་གཉིས་ཞེན་མེད་བརྩེ་སྦྱིན་བསམ་པ་ལྔ། །དམིགས་རྣམ་བསྐྱེད་པས་ལྷ་ཡི་རྣལ་འབྱོར་དང༌། །རྫོགས་པས་འོད་གསལ་བདེ་སྟོང་རྒྱ་ཡིས་འདེབས། །ལྷ་ཡི་ཆས་འཇུག་གནང་ཐོབ་ཕྱག་སོགས་བྱས། །མི་རྟོག་སེམས་ཀྱིས་བཟང་ངན་རོ་མཉམ་སྤྱད། །བསླབ་བྱ་མི་འགོང་མི་ཁྲོ་མི་འདའ་སོགས། །དང་པོར་སྤྱོད་དང་གང་ལའང་འཇིགས་མེད་འཇུག

།བྱ་དང་ཉེས་པ་སྤངས་སོགས་བརྟན་ཐོབ་ཚུལ། །ཕྱག་མི་བྱ་སོགས་བརྟན་པ་ཆེར་ཐོབ་བོ། །ཡོན་ཏན་མཐའ་ཡས་དང་པོར་གསང་སྟེ་སྤྱོད། །བརྟན་ནས་ཨ་བ་དྷཱུ་ཏི་བརྫུ་བག་ཚུལ། །དྲོད་འབྲིང་ཀུན་བཟང་འཇིག་རྟེན་མངོན་དུ་སྤྱད། །ཆེན་པོའི་དྲོད་ཐོབ་ཕྱོགས་ལས་རྣམ་རྒྱལ་ཉིད། །ཁྱད་པར་ཚོགས་སྤྱོད་སྤྲོས་བཅས་དཀྱིལ་འཁོར་བསྒྲུབ། །གླུ་གར་བརྡ་ཡིས་ནང་གི་སྦྱིན་སྲེག་དང༌། །སྙོམས་འཇུག་འདོད་ཡོན་དབང་པོ་བརྟེན་པར་བྱེད། །བདེ་མཆོག་ལུགས་སུ་ཕོ་ཉ་གསུམ་པོ་བསྐུལ། །སྤྲོས་མེད་ཆ་ཤས་ཅི་རིགས་བརྟེན་པ་སྟེ། །གནོད་སྦྱིན་ཕོ་མོ་མངགས་གཞུག་སྒྲུབ་པའང་ཡོད། །ཤིན་༼རྩ་༦༢བ༽ཏུ་སྤྲོས་མེད་གཡེང་སྤང་ཡེ་རྒྱ་དང༌། །གཉིད་ཀྱི་འོད་གསལ་ལ་བརྟེན་བྷུ་སུ་ཀུ། །དངོས་གཉིས་ཕྱོགས་མཐུན་གསུམ་ཡོད་སྤྲོས་བཅས་སོགས། །དབང་པོ་རྟུལ་འབྲིང་རྣོན་པོར་རིམ་གྱིས་མྱུར། །དབང་བསྐུར་དང་འབྲེལ་ཉེ་རྒྱུ་མངོན་བྱང་ཡིན། །དུས་ཀྱི་འཁོར་ལོར་རྡོ་རྗེ་བཞི་དང་ནི། །རིགས་དྲུག་ཕ་རོལ་ཕྱིན་པའི་སྤྱོད་པ་གསུངས། །ཀུན་ཀྱང་བསྐྱེད་རྫོགས་སྤྱོད་པ་གཉིས་སུ་འདུ། །ཡན་ལག་གནད་དབབ་དྲག་ཤུལ་སྦྱོར་བ་ནི། །བསྐྱེད་རིམ་ནང་ལ་གཞོལ་བས་མི་དགོས་ཤིང༌། །སྔགས་ལ་གཞོལ་དང་རྫོགས་རིམ་གནས་པར་ཡང༌། །གླང་པོ་རྟ་ཡི་མཐའ་བཞིན་དགོས་སྐབས་ཡོད། །གོང་མ་ཕལ་ཆེར་ལས་དང་པོ་ཡི་དུས། །དམ་སྡོམ་སྲུང་ཞིང་ཁ་ན་མ་ཐོ་སྤང༌། །ལམ་བརྩོན་ཀུན་བཟང་སྤྱོད་པས་རྫོགས་རིམ་གྱི། །མཉམ་བཞག་དྲོད་ཐོབ་ཤ་རྩི་རིག་མ་སོགས། །སྦས་པའི་གསང་སྤྱོད་མཉམ་རྗེས་བརྟན་པའི་ཚེ། །རིག་མ་དང་བཅས་རྣལ་འབྱོར་ཆས་ཞུགས་ཏེ། །ཚོགས་སྤྱོད་མངོན་གྱུར་རིག་བརྟུལ་སྤྱོད་པར་གྲགས། །ནུས་པ་མཆོག་ཐོབ་སྲིད་པའི་འཆིང་གྲོལ་ཚེ། །བསྙེངས་བྲལ་མི་མཐུན་ཕྱོགས་བརྫི་སྲིད་པ་གསུམ། །ཟིལ་གནོན་ཕྱོགས་ལས་རྣམ་པར་རྒྱལ་བ་ཉིད། །གདུལ་བྱ་གཞན་དོན་བསྒྲུབ་ཕྱིར་སྤྱོད་པར་བཞེད། །དེ་དག་ཀུན་གྱིས་དངོས་གྲུབ་མཆོག་ལ་སྦྱོར། །ལམ་གྱི་ཡན་ལག་བོགས་འདོན་སྤྱོད་པ་རྣམ་པར་བཞག་པའི་སྐབས་སོ།། །།

༤ སྔ་འགྱུར་ཡོ་ག་རྣམ་གསུམ་གྱི་ས་ལམ་རྣམ་པར་བཞག་པའི་སྐབས། སྔ་འགྱུར་ཕྱི་ནང་སྦྱར་བའི་བཤད་སྲོལ་སྤྱིར། །ལྟེ་བར་ཚོགས་ལམ་སྙིང་གར་སྦྱོར་ལམ་བཞི། །མགྲིན་པར་མཐོང་ལམ་སྤྱི་བོར་བསྒོམ་ལམ་སྟེ། །འཁོར་ལོ་བཞི་ཡི་རླུང་སེམས་ལས་རུང་ཚེ། །ལམ་བཞིའི་ཡོན་ཏན་རིམ་གྱིས་འཆར་བར་བཞེད། །དབུ་མར་རོ་རྐྱང་མདུད་པ་ཉི་ཤུ་གཅིག །སྤྲུལ་འཁོར་ལས་རུང་དང་པོ་གཉིས་གྲོལ་སོགས། །གཉིས་གཉིས་གྲོལ་བས་ས་བཅུ་རེ་རེ་འཐོབ། །ཐ་མས་གཙུག་ཏོར་རྩེ་མོའི་ས་མཆོག་འགྲུབ། །བྱེ་བྲག་ཡོ་གའི་རྩ་བ་སྒྱུ་འཕྲུལ་༼རྩ་༦༣ན༽ལུགས། །ཤེས་རབ་གསུམ་གྱིས་གཡོ་ལྡང་སྨོན་འཇུག་དང༌། །གནས་པ་མཐར་ཕྱིན་བྱང་ཆུབ་སེམས་ལྔ་བསྐྱེད། །ངེས་འབྱུང་ཐེག་བཞི་ལས་འཕགས་ཉེ་ལམ་དུ། །ཟག་ལྡོག་གཉིས་ལྡན་ལམ་བཞིས་ཚོགས་ལམ་བགྲོད། །ཟག་བཅས་ལྡོག་མེད་ཚོགས་སྒྲུབ་སྦྱོར་ལམ་འབྲས། །གཉིས་མེད་མཐོང་སྒོམ་མཐར་གསུམ་རིག་འཛིན་བཞི། །མཐོང་ལམ་བདེན་པ་རྟོགས་ཀྱང་སྙིགས་མའི་ལུས། །མ་སྦྱངས་རྣམ་སྨིན་མཚན་ཉིད་གསུམ་དང་ལྡན། །ཚོགས་གསོག་ལས་བཞིར་དབང་བསྒྱུར་སྤྱན་ལ་སོགས། །ཡོན་ཏན་ལྡན་པས་གླིང་བཞིར་འགྲོ་དོན་བྱེད། །བཅུད་ལེན་དབབ་བཟུང་རླུང་གི་གྲུབ་པ་ལས། །ཁྱད་འཕགས་ཟག་ཟད་འཇིགས་མེད་རྡོ་རྗེའི་སྐུ། །ལམ་རྫོགས་ཚེ་དབང་ཀུན་འགྲོའི་དྲི་སྦྱོང་ཞིང༌། །ཆོ་འཕྲུལ་བཞི་དང་མངོན་པར་ཤེས་པ་དྲུག །དབང་ཤེས་ཉེར་ལྔས་སྟོང་གསུམ་འགྲོ་དོན་མཛད། །སྒོམ་ལམ་ཕྱག་ཆེན་ཡེ་ཤེས་སྒྱུ་མའི་སྐུ། །དྲི་མེད་ནས་བརྩམས་ས་བཅུའི་རྣམ་གྲོལ་ཚུན། །རྡོ་རྗེ་འཁོར་ལོ་རིན་ཆེན་པདྨ་ལས། །རིག་འཛིན་ལྔས་བསྡུས་ལྷན་གནས་དྲི་མ་སྦྱོང༌། །གང་འདུལ་ཕྲིན་ལས་ལོངས་སྐུའི་ཞིང་མཉམ་མཛད། །མཐར་ལམ་ལྷུན་གྲུབ་དྲུག་པའི་རྒྱལ་ཚབ་ནི། །རྡོ་རྗེ་ལྟ་བུས་སྣང་གསུམ་དྲི་མ་སྦྱོང༌། །མཛད་སྤྲུལ་མཁྱེན་པ་རྒྱལ་དང་ཆ་འདྲའོ། །ཐུན་མོང་རབ་དགའ་མི་གཡོ་ཆོས་སྤྲིན་དང༌། །མུ་ཚོད་མཉམ་ཡང་དགོངས་སྤྱོད་ཁྱད་པར་འཕགས། །མཉམ་བཞག་སོ་སོའི་ཏིང་འཛིན་རྩེ་གཅིག་པ། །རྗེས་ཐོབ་དགེ་སྦྱོང་གཞོན་ནུ་སྨྱོན་པ་དང༌། །རྒྱལ་པོ་ས་འཛིན་ལྟ་བུའི་སྤྱོད་པ་གསུམ། །ཐབས་གྲོལ་སྤྱོད་པ་བརྒྱད་ཀྱིས་ལ་ཟླའོ། །ཨ་ནུ་བློ་རབ་ས་ལམ་ཆིག་ཆོད་དེ། །འབྲིང་ཐས་རིམ་མམ་ཐོད་རྒལ་བགྲོད་པ་ཡང༌། །འགྱུར་བ་མ་ངེས་བརྟེན་གཞིའི་ས་གཉིས་ནི། །ཚོགས་ལམ་འདུན་སེམས་མོས་སྤྱོད་ལྷ་ཡི་སྐུ། །ཐུན་མོང་སྤྱན་དང་མངོན་༼རྩ་༦༣བ༽ཤེས་ལ་སོགས་འགྲུབ། །གལ་སྦྱོང་རྒྱུན་དང་བསོད་ནམས་རྟེན་གྱི་ས། །སྦྱོར་ལམ་རིགས་འབྱེད་རླུང་སེམས་ལྷ་ཡི་སྐུ། །ཉེ་རྒྱུས་འགྱུར་བདེ་བཅོམ་ནས་ཟག་པ་ཟད། །ཁྱད་འགྲོ་མཐོང་ལམ་དབུགས་འབྱིན་བདེ་སྟོང་སྐུ། །དམིགས་པ་འབྲས་སྐྱེ་སྒོམ་ལམ་ལུང་ཆེན་ཐོབ། །སློབ་པའི་ཟུང་འཇུག་ལྷ་སྐུ་རྒྱུན་མི་འཆད། །མི་འགྱུར་གདལ་བ་རྫོགས་པ་སྤྱིར་ཆིབས་གསུམ། །མཐར་ལམ་རྩལ་ཆེན་རྫོགས་ཏེ་རྒྱུན་མཐའ་ཡི། །བར་ཆད་མེད་ལམ་ཆགས་ཆེན་འབྲས་དབང་གིས། །ཕྲ་བའི་དྲི་སྦྱོང་མི་སློབ་ཟུང་འཇུག་གོ

།ཨ་ཏི་ས་ལམ་རིམ་རྩོལ་ལས་འདས་ཀྱང༌། །མངོན་རྟོགས་རྣམ་བཞག་གསང་སྐོར་ཐུན་མིན་གྱི། །དབང་བཞི་ལ་ཡང་ནང་གསེས་བཅུ་དྲུག་དབྱེ། །མོས་འཇུག་སྒྱུར་དང་ཆོད་པའི་ས་དེ་བཞིན། །བསྡམས་པས་སོ་གཉིས་ཡེ་ཤེས་གནས་དང་སྐྱེ། །ཐོབ་དང་འཆར་བཞིར་དབྱེ་བས་དྲུག་ཅུ་བཞི། །རྡོ་རྗེ་འཆང་གི་ས་མཆོག་རྫོགས་པའོ། །རྣལ་འབྱོར་རྣལ་འབྱོར་ཆེ་དང་འབྱེད་རྟོགས་ལ། །ནང་གསེས་གཞིར་དབྱེ་རིག་འཛིན་ས་བཅུ་དྲུག །དབང་བཞི་རྗེས་དྲན་ལས་ཐོབ་རྒྱུ་ཡི་ས། །སྣང་བ་བཞི་ལ་སྣང་མཆེད་ཐོབ་པ་དང༌། །ཉེར་ཐོབ་རེ་རེ་ཞུགས་པས་སྣང་བའི་ས། །ཡེ་ཤེས་ཚོད་འཛིན་བཅུ་དྲུག་འབྲས་བུའོ། །བདེན་མཐོང་ཤེས་གོམས་འོད་སྣང་ཡེ་ཤེས་སྐུ། །མངོན་གྱུར་མཐར་ཕྱིན་མི་གཡོ་ཡོན་ཏན་རྫོགས། །སྣང་བ་ལྷུག་པ་ཚོམ་བུར་ཆགས་པ་མེད། །འཁོར་ལོ་སྣང་གནས་ངེས་རྙེད་ཀ་དག་སར། །ཡེ་ཤེས་ལྷུག་པའི་གོང་ན་གཞན་མེད་པ། །རབ་དགའ་ནས་བརྩམས་ཀུན་ཡོད་པདྨ་ཅན། །ཡི་གེ་འཁོར་ལོ་ཏིང་འཛིན་རྡོ་རྗེ་འཛིན། །ཡེ་ཤེས་བླ་མའི་ས་སྟེ་དེ་དག་རྣམས། །ཆ་མཚུངས་སྦྱོར་ཡང་འོད་གསལ་གཅིག་ཉིད་ཀྱི། །སྣང་བ་ཡིན་གྱི་ཐུན་མོང་ས་བཅུ་མིན། །འོན་ཀྱང་དབུ་མའི་འོད་རྩ་འཕེལ་བ་ལས། །རྩ་མདུད་དང་གཉིས་འོད་དུ་ཡལ་བ་ན། །བརྒྱ་ཕྲག་བཅུ་གཉིས་ཡོན་ཏན་འཆར་ལ་སོགས། །གོང་༼རྩ་༦༤ན༽འཕེལ་མངོན་རྟོགས་རང་སྣང་རྩོལ་མེད་ཤར། །སྤྱོད་པ་རྒྱུན་གྱི་རྣལ་འབྱོར་ལས་དང་པོ། །རུ་ཤན་འབྱེད་དང་བརྟུལ་ཞུགས་ལམ་སློང་ནི། །ཉི་ཤུ་གཅིག་ལས་བུང་བ་ལྟར་སོགས་བདུན། །གཙོ་ཆེར་སྤྱད་ལ་སྣང་བ་དབང་དུ་སྒྱུར། །གདམས་ངག་སོ་སོས་ས་ལམ་བགྲོད་པའི་ཚུལ། །བརྗོད་པར་མི་ལོངས་རྩ་བ་འདིར་འདུས་སོ། །སྔ་འགྱུར་ཡོ་ག་རྣམ་གསུམ་གྱི་ས་ལམ་རྣམ་པར་བཞག་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་བགྲོད་བྱ་ས་དང་ལམ་གྱི་རིམ་པར་ཕྱེ་བ་སྟེ་གནས་དགུ་པའོ།། །།

བཅུ་པ། མཐར་ཕྱིན་འབྲས་བུའི་རང་བཞིན་རིམ་པར་ཕྱེ་བ། ༡ མཚན་ཉིད་ཐེག་པའི་འབྲས་བུ་གཏན་ལ་དབབ་པའི་སྐབས། ཐེག་གསུམ་འཐོབ་བྱའི་འབྲས་བུ་མྱང་འདས་ཏེ། །རང་བཞིན་མྱང་འདས་ཆོས་རྣམས་དེ་བཞིན་ཉིད། །འགོག་པའི་མྱང་འདས་བཏགས་པ་མོས་སྤྱོད་དུ། །དོན་དམ་མཐོང་སྒོམ་ལས་ཐོབ་སློབ་པ་ཡི། །མི་རྫོགས་མི་སློབ་པ་ཡི་རྫོགས་པའོ། །མི་གནས་མྱང་འདས་སྲིད་ཞིའི་མཐར་མ་ལྷུང༌། །ཆེན་པོ་གསུམ་ལྡན་པདྨ་ལྟར་སངས་རྒྱས། །བྱང་ཆུབ་སེམས་ཀྱིས་བསོད་ནམས་ཚོགས་རྫོགས་པས། །རྣམ་སྨིན་འབྲས་བུ་གཟུགས་ཀྱི་སྐུ་འགྲུབ་ཅིང༌། །ཡེ་ཤེས་ཚོགས་ཀྱིས་བྲལ་འབྲས་ཆོས་སྐུའོ། །དེ་ཡང་འོག་མིན་ཆེན་པོར་ལོངས་སྐུ་ཡི། །རྟེན་ལས་ཆོས་སྐུ་མངོན་མཛད་སྟོང་གསུམ་དུ། །སྤྲུལ་སྐུས་གཅིག་ཆར་བྱང་ཆུབ་ཚུལ་ཡང་སྟོན། །དོན་གཉིས་མཐར་ཕྱིན་སྐུ་གཉིས་རྟེན་བརྟེན་པ། །དོན་ལ་མེད་པ་མི་སྣང་ཡོད་པའི་དབྱིངས། །སྣང་བས་འདོད་རྒུར་སྤྱོད་ཕྱིར་ཐར་པ་ཡིན། །ཟག་མེད་ཡོན་ཏན་ཀུན་ལྡན་ཆོས་ཀྱི་དབྱིངས། །དག་པ་གཉིས་ལྡན་ཆོས་ཉིད་རྟེན་གྱི་སྐུ། །མཉམ་ཟབ་རྟག་པ་གཅིག་པུ་ཡང་དག་གཙང༌། །འོད་གསལ་རྫོགས་འབྲེལ་མཚན་ཉིད་བརྒྱད་དང་ལྡན། །འགའ་ཞིག་སྤངས་པ་ཕུན་ཚོགས་ངོ་བོ་ཉིད། །རྟོགས་པ་ཕུན་ཚོགས་ཆོས་སྐུ་རྣམ་པར་བཞག །ལོངས་སྐུ་སྟུག་པོ་༼རྩ་༦༤བ༽བཀོད་པར་མཚན་དཔེས་བརྒྱན། །འཕགས་དང་ཐེག་ཆེན་ལོངས་སྤྱོད་རྒྱུན་མི་འཆད། །འཁོར་དང་ཞིང་སྐུ་མཚན་ཆོས་མཛད་པ་དང༌། །ལྷུན་གྲུབ་རང་བཞིན་མེད་པའི་མཚན་ཉིད་བརྒྱད། །ཆེ་ཆུང་གཉིས་སམ་དངོས་དང་བཏགས་པར་དབྱེ། །གཅིག་དང་ཐ་དད་ཆེ་ཆུང་བཞེད་པ་གསུམ། །སྤྲུལ་སྐུ་འཁོར་བ་ཇི་སྲིད་འགྲོ་བའི་དོན། །སྣ་ཚོགས་སྤྲུལ་པས་དོན་མཛད་རྟེན་དང་རྒྱུ། །ཞིང་དུས་རང་བཞིན་འཇུག་སྨིན་གྲོལ་བྱེད་བརྒྱད། །བཟོ་སྐྱེ་མཆོག་གི་སྤྲུལ་སྐུས་མཛད་པ་སྟོན། །རྒྱུད་བླར་ངོ་བོ་གཙང་བདག་བདེ་དང་རྟག །སྐུ་གསུམ་མཚན་ཉིད་ལྔ་ལྔ་ལྡན་པར་གསུངས། །རྟེན་དང་དགོངས་པ་ཕྲིན་ལས་མཉམ་པ་ཉིད། །རང་བཞིན་ཉམས་པ་མེད་དང་རྒྱུན་གྱིས་རྟག

།ཤེས་བྱ་ཉོན་མོངས་ལས་སྒྲིབ་དག་པས་སྣང༌། །བརྟེན་པ་ཡེ་ཤེས་ཟག་མེད་མཁྱེན་ཚུལ་ལྔ། །གཉིས་མེད་གསུམ་བྲལ་རྟོག་མེད་ཆོས་དབྱིངས་ཏེ། །འཛིན་མེད་ཤེས་བྱ་ཀུན་སྣང་མེ་ལོང་ལྟར། །སྒོམ་པ་དག་པ་སྲིད་ཞི་མཉམ་པ་ཉིད། །ཇི་སྙེད་སོར་རྟོག་ཏིང་འཛིན་གཟུངས་ཀྱི་སྒོ། །དཔག་མེད་ཐབས་མཁས་རྣམ་རོལ་བྱ་བ་གྲུབ། །ཐོས་སོགས་སྤངས་པ་ཆོས་འཛིན་མཉམ་ཉིད་བསྒོམ། །ཆོས་སྟོན་དོན་བསྒྲུབ་པ་ལས་དེ་དག་འབྱུང༌། །ཀུན་གཞིའི་སྟོང་གསལ་ཉོན་ཡིད་ཡིད་ཤེས་དང༌། །སྒོ་ལྔ་གནས་འགྱུར་ཟག་མེད་ངོ་བོ་ཉིད། །གཉིས་རེ་སྐུ་གཉིས་བྱ་གྲུབ་སྤྲུལ་སྐུས་བསྡུས། །བློ་ལས་འདས་ཕྱིར་ཡོད་མེད་སྤྲོས་ལས་གྲོལ། །ཆོས་ཉིད་སྣང་མེད་རྟེན་འབྲེལ་སྣང་ཚུལ་ཙམ། །མཁྱེན་པའི་ཚུལ་ཡང་བསམ་གྱིས་མི་ཁྱབ་བོ། །ཡོན་ཏན་མཐའ་ཡས་བསྡུ་ན་བྲལ་སྨིན་གཉིས། །དོན་དམ་བྲལ་བའི་ཡོན་ཏན་སུམ་ཅུ་གཉིས། །གནས་དང་རྣམ་སྨིན་དབང་ཁམས་མོས་ཀུན་འགྲོ། །ཀུན་བྱང་རྗེས་དྲན་སྐྱེ་འཆི་ཟག་པ་ཟད། །མཁྱེན་པའི་སྟོབས་བཅུའི་སྒྲིབ་འཇོམས་རྡོ་རྗེ་བཞིན། །བྱང་ཆུབ་ཟག་ཟད་ལུང་དང་ངེས་འབྱུང་ལམ། །དོན་གཉིས་སྟོན་ལ་མི་༼རྩ་༦༥ན༽འཇིགས་སེང་གེ་འདྲ། །སྤྱོད་དང་རྟོགས་པས་བསྡུས་དྲུག་མཛད་མཁྱེན་གསུམ། །གཞན་དང་མ་འདྲེས་བཅོ་བརྒྱད་མཁའ་དང་མཚུངས། །རྒྱས་པར་ཟག་མེད་སྡེ་ཚན་ཉེར་གཅིག་སྟེ། །བྱང་ཆུབ་ཕྱོགས་མཐུན་ཚད་མེད་རྣམ་པར་ཐར། །སྙོམས་འཇུག་ཟད་པར་ཟིལ་གནོན་ཉོན་མོངས་མེད། །སྨོན་མཁྱེན་མངོན་ཤེས་སོ་སོ་ཡང་དག་རིག །ཐམས་ཅད་དག་བཞི་དབང་སྟོབས་མི་འཇིགས་བཞི། །སྲུང་མེད་དྲན་ཉེ་བསྙེལ་མེད་བག་ཆགས་བཅོམ། །ཐུགས་རྗེ་ཆེ་དང་མ་འདྲེས་ཀུན་མཁྱེན་ནོ། །གཟུགས་སྐུ་རྣམ་གཉིས་མཁའ་དང་ཆུ་ཟླ་ལྟར། །སྣང་ལ་མ་གྲུབ་རྣམ་སྨིན་ཡོན་ཏན་ནི། །ལེགས་གནས་འཁོར་ལོས་མཚན་སོགས་སོ་གཉིས་དང༌། །ཟངས་མདོག་སྣུམ་མཐོ་ལ་སོགས་བརྒྱད་ཅུ་སྟེ། །སྐྱེས་བུ་ཆེན་པོའི་མཚན་དཔེ་རྣམས་ཀྱིས་སྤྲས། །ཚངས་པའི་གསུང་དབྱངས་ཡན་ལག་དྲུག་ཅུ་ལྡན། །ཕྲིན་ལས་ལྷུན་གྱིས་གྲུབ་ཅིང་ཕྱོགས་རིས་མེད། །གཅིག་འདྲེས་རྒྱུན་མི་འཆད་དང་སྣ་ཚོགས་ཐབས། །སྐལ་བར་མཚམས་ཤིང་ཡོངས་སུ་སྐྱོབ་པ་སྟེ། །གདུལ་བྱ་ལམ་བརྟེན་མཐོ་རིས་ལམ་དངོས་དང༌། །མཐར་ཕྱིན་དག་ལ་འགོད་ཕྱིར་མདོར་བསྡུ་ན། །ལྷུན་གྲུབ་རྒྱུན་མི་འཆད་པ་གཉིས་སུ་འདུ། །མཚན་ཉིད་ཐེག་པའི་འབྲས་བུ་གཏན་ལ་དབབ་པའི་སྐབས་སོ།། །།

༢ སྔགས་ཀྱི་ཐུན་མོང་གི་དངོས་གྲུབ་གཏན་ལ་དབབ་པའི་སྐབས། སྔགས་ཀྱི་རིམ་གཉིས་འབྲས་བུ་ཐུན་མོང་མཆོག །འདུས་པར་སྔགས་དང་ཡེ་ཤེས་གྲུབ་པ་གཉིས། །དུས་ཀྱི་འཁོར་ལོར་དབང་བདུན་གྲུབ་པ་གཅིག །གོང་མའི་ལམ་གནས་གྲུབ་པ་གསུམ་དུ་གསུངས། །བསྐྱེད་རིམ་རྒྱུད་ཀྱི་སྦྱོར་བས་གནས་སྐབས་ཀྱི། །ལས་དང་དངོས་གྲུབ་ཆུང་འབྲིང་ཆེན་པོ་རྣམས། །གཙོ་བོར་འགྲུབ་སྟེ་ཞི་རྒྱས་དབང་མངོན་སྤྱོད། །རྩ་བའི་ལས་བཞི་ཡན་ལག་རབ་འབྱམས་དང༌། །ཞི་རྒྱས་དབང་དགུག་བསད་སྐྲད་རྨོང་རེངས་ཏེ། །ལས་ཆེན་བརྒྱད་དང་བཅུ་གཉིས་གྲགས་རྣམས་སོ། །ཆུང་ངུ་རིལ་བུ་མིག་༼རྩ་༦༥བ༽སྨན་ས་འོག་གྲི། །མཁའ་སྤྱོད་མི་སྣང་འཆི་མེད་ནད་འཇོམས་སམ། །རལ་གྲི་མིག་སྨན་རིལ་བུ་རྐང་བྱུག་དང༌། །བཅུད་ལེན་མཆིལ་ལྷམ་དངུལ་ཆུ་ས་འོག་བརྒྱད། །བསྡུས་པའི་རྒྱུད་དུ་རལ་གྲི་རེག་པ་བཅུད། །བདུད་རྩི་རིལ་བུ་རོ་ཙ་སྨན་རྐང་མགྱོགས། །གཞན་དུ་འཁོར་ལོས་སྒྱུར་སོགས་མང་གསུངས་ཀྱང༌། །རྫས་ལུས་ལོངས་སྤྱོད་རིག་པ་འཛིན་པར་འདུ། །འབྲིང་པོ་ཐུན་མོང་དྲོད་ཐོབ་སྤྱོད་པ་ཡིས། །འདོད་པའི་རིག་འཛིན་འདོད་ལྷར་སྐལ་བ་མཉམ། །རིག་སྔགས་དངོས་གྲུབ་ཀུན་བྱེད་ཚེ་ལ་དབང༌། །ཕྲ་ཡང་བདག་པོར་གྱུར་དང་གར་ཡང་ཕྱིན། །མཆོད་འོས་འདོད་རྒུར་སྒྱུར་ཞིང་དགའ་མགུར་གནས། །དབང་བསྒྱུར་འཇིག་རྟེན་དབང་ཕྱུག་བརྒྱད་དང་ལྡན། །ཁམས་འདིར་འོང་ཡང་ཕལ་པས་མཐོང་བ་མིན། །ཆེན་པོ་འདོད་ཁམས་རིག་འཛིན་མཆོག་རྣམས་དང༌། །སྤྲོས་མེད་སྤྱོད་ལས་གཟུགས་ཀྱི་རིག་པ་འཛིན། །གཟུགས་ཁམས་སྐལ་མཉམ་ཡོན་ཏན་གོང་ལས་འཕགས། །ལུས་དངོས་མི་འབྱུང་སྤྲུལ་པས་འགྲོ་དོན་མཛད། །རིག་འཛིན་ལམ་གྱིས་ཚེ་ལ་དབང་བ་ཐོབ། །རིག་འཛིན་ཚེ་ཡིས་སངས་རྒྱས་སྒྲུབ་པ་ཡིན། །དངོས་གྲུབ་དེ་འབྲེལ་མཁའ་སྤྱོད་ཆེན་པོ་ནི། །ཕྲ་མོའི་གཟུགས་སོགས་ཡོན་ཏན་བརྒྱད་དང་ལྡན། །རྟོགས་པ་མངོན་གྱུར་རང་སྣང་རྣམ་དག་ཞིང༌། །ཆུང་ངུ་གཟུགས་ཁམས་བཅུ་བདུན་འདོད་ལྷ་དྲུག

།མི་ཡུལ་ངེས་མེད་རྣལ་འབྱོར་དག་པས་མཐོང༌། །ལུས་མ་སྤངས་དང་སྤངས་པས་སོང་བ་སྟེ། །གནོད་སྦྱིན་གྲུབ་པས་ཁྲིད་སོགས་འཕྲལ་སྣང་དང༌། །སྒོམ་པས་འགྲོ་རྣམས་འཇའ་ལུས་ཏིང་འཛིན་ལ། །སྤྱོད་ཕྱིར་ས་ལམ་གོང་འཕེལ་བཙན་ས་ཟིན། །སྔགས་ཀྱི་ཐུན་མོང་གི་དངོས་གྲུབ་གཏན་ལ་དབབ་པའི་སྐབས་སོ།། །། ༣ རྡོ་རྗེ་ཐེག་པའི་མཐར་ཐུག་གི་འབྲས་བུ་གཏན་ལ་དབབ་པའི་སྐབས། ཟག་མེད་ཚོགས་གསུམ་གྱིས་བསྒྲུབ་འབྲས་བུའི་རྒྱུད། །མཐར་ཐུག་མཆོག་གི་དངོས་གྲུབ་ཕྱག་རྒྱ་ཆེ། །ངོ་བོ་དབུགས་འགག་ཁུ་རྡུལ་བརྟན་པ་ལས། །ཟླ་ཉི་སྒྲ་གཅན་སྒྲིབ་བྲལ་རྡོ་རྗེ་གསུམ། །ཨེ་ཝྃ་རོ་མཉམ་ཟུང་༼རྩ་༦༦ན༽འཇུག་སྐུ་གཉིས་པོ། །མཚན་གྱི་རྣམ་གྲངས་གཙོ་བོ་ཉི་ཤུ་སྟེ། །གཞན་ཡང་སྟོང་ཕྲག་བཅུ་ལ་སོགས་པས་བསྟན། །དངོས་ཉིད་རྡོ་རྗེ་འཆང་ཆེན་བཏགས་པ་བ། །སྒྱུ་མའི་སྐུ་དང་ཟུང་འཇུག་སེམས་ཅན་ཏེ། །དྲི་མ་ཅན་དང་དྲི་མེད་ཡེ་ཤེས་སྐུ། །དེ་རྒྱུ་མངོན་བྱང་མ་དག་སྒྱུ་ལུས་རྟེན། །ངོ་བོ་རང་བཞིན་བརྒྱད་ཅུ་སྤངས་པ་ཡི། །མཐོང་ལམ་ཡེ་ཤེས་འཇུག་ཚུལ་ཟླ་ཉི་ལ། །སྣང་མཆེད་ཉི་ནུབ་ཐོབ་པའི་ཡེ་ཤེས་བསྒོམ། །སྐྱ་རེངས་དུས་སུ་བྱང་ཆུབ་ཕྱིའི་མངོན་བྱང༌། །དམར་ཐག་ཆད་དུས་ཚོགས་དང་ཤེར་དབང་གི །ཡེ་ཤེས་རྒྱུན་གོམས་ཐོ་རངས་དོན་དམ་མཐོང༌། །ནང་གི་མངོན་བྱང་ཐིག་ལེ་འབྱུང་བའི་ཁམས། །འཚང་རྒྱའི་དུས་སུ་ཡེ་ཤེས་རང་འོད་ཁྱད། །ཕར་ཕྱིན་ལམ་ཡང་མཐར་ཐུག་འདི་ལ་ལྟོས། །མདོར་ན་སྒྱུ་ལུས་འགྲུབ་ནས་སྤྱོད་པ་ལ། །བརྟེན་ཏེ་བསམ་གཏན་གཉིས་ཀྱི་འོད་གསལ་ལ། །མངོན་བྱང་གཉིས་ཚང་དོན་གྱི་འོད་གསལ་མཐོང༌། །གཉིས་སྣང་དག་པའི་ངང་ལས་སྣང་བ་གསུམ། །ལུགས་ལྡོག་ཤར་བས་སློབ་པའི་ཟུང་འཇུག་འགྲུབ། །ལྡང་འཇུག་ཡོད་ཅིང་ས་བཅུ་རྫོགས་ནས་སྤང༌། །འཁོར་འདས་ཀུན་བྱང་རྣམ་བཅས་རྣམ་མེད་དང༌། །གཟུང་འཛིན་རྟག་ཆད་སྟོང་ཉིད་སྙིང་རྗེ་སྟེ། །ཐབས་ཤེས་ལྷག་བཅས་ལྷག་མེད་བདག་མེད་གཉིས། །སྒྱུ་ལུས་འོད་གསལ་རིལ་རྗེས་བདེན་གཉིས་དམིགས། །གཉིད་སད་མཉམ་རྗེས་དངོས་དང་དངོས་པོ་མེད། །དྲན་པ་དྲན་མིན་བདེ་སྟོང་བྱ་དང་བྱེད། །བསྐྱེད་རྫོགས་དག་དང་མ་དག་གཟུགས་གཟུགས་མེད། །ཟུང་འཇུག་ཉེར་གསུམ་ཡན་ལག་སོ་གཅིག་ཚང༌། །གཞན་ཡང་དབང་དང་གཟུངས་ཀྱི་སྒོ་སོགས་བརྙེས། །མདོར་ན་སྣང་སྟོང་ངོ་བོ་གཅིག་གྱུར་པ། །སྐུ་དང་ཡེ་ཤེས་དབྱེར་མེད་ཟུང་འཇུག་གོ

།དེ་ཐོབ་འཆི་མེད་ཡེ་ཤེས་སྐུ་ལ་བརྟེན། །ངེས་པར་འཚང་རྒྱ་གཞན་ཡང་ས་མཚམས་མང༌། །དཔེ་ཡི་འོད་གསལ་མཐོང་ནས་བར་དོ་ཚུན། །དོན་གྱི་འོད་གསལ་ཚེ་འདིར་འདའ་བ་སྟེ། །བསྐྱེད་རིམ་མཐར་ཕྱིན་སྣང་མཆེད་རྟོག་པ་སྐྱེས། །སྐྱེ་བ་༼རྩ་༦༦བ༽རྟིང་མར་ངེས་པར་འཚང་རྒྱའོ། །སྒྱུ་མ་ཆུ་ཟླ་མིག་ཡོར་སྨིག་རྒྱུ་དང༌། །རྨི་ལམ་བྲག་ཆ་མིག་འཕྲུལ་དྲི་ཟའི་གྲོང༌། །འཇའ་ཚོན་གློག་དང་ཆུ་བུར་མེ་ལོང་གཟུགས། །རྡོ་རྗེའི་སྐུ་ཡི་མཚོན་དཔེ་བཅུ་གཉིས་སོ། །ཕུང་པོ་མ་ཉམས་ཡེ་ཤེས་སྐུ་ཙམ་སྟེ། །ཉམས་པ་རིག་པ་འཛིན་པའི་ཡེ་ཤེས་སྐུ། །ཏིང་འཛིན་མངོན་ཤེས་སྣ་ཚོགས་འགྲོ་དོན་སྤྱོད། །འདོད་མེད་བདེ་བ་ཆེར་སྤྱོད་ཚེ་ཚད་བརྒལ། །ཡིད་ཀྱི་ལུས་ཏེ་ཁྱད་པར་བདུན་དང་ལྡན། །ཐ་མལ་སྒོ་གསུམ་འགག་ནས་ཡེ་ཤེས་སྐུ། །རྣམ་པ་ཐམས་ཅད་ལོངས་སྐུ་ཆ་མཚུངས་ཀྱི། །རྟེན་ལ་མི་སློབ་ཟུང་འཇུག་མངོན་དུ་བྱེད། །དུས་ཚོད་ཕྱི་ནང་མངོན་བྱང་མཐར་ཐུག་སྐབས། །མཆོད་པ་ལྟས་བཅས་རིག་མའི་སྐྱེས་བུ་གྲུབ། །ངོ་བོ་ཁྱབ་རྟག་མཚན་ཉིད་སྤང་རྟོགས་ཆེ། །ཟུང་འཇུག་ཡན་ལག་སུམ་ཅུ་རྩ་དགུ་སྟེ། །ལོངས་སྤྱོད་རྫོགས་དང་ཁ་སྦྱོར་བདེ་བ་ཆེ། །རང་བཞིན་མེད་དང་སྙིང་རྗེ་རྒྱུན་མི་ཆད། །འགོག་མེད་ཡན་ལག་དབང་གི་ཡེ་ཤེས་ཉིད། །ལམ་དུས་གོམས་པས་སྐུ་ཡང་བདུན་ལྡན་འཐོབ། །ཁམས་དྲུག་ཉི་ཟླ་དག་པའི་ཡོན་ཏན་བརྒྱད། །རྟག་པ་མི་གདུང་བསིལ་དང་གཅིག་པུ་བདེ། །དྲི་མེད་དགའ་བ་ཡིད་དང་རོ་བརྒྱད་མྱོང༌། །གསང་གསུམ་རྫུ་འཕྲུལ་ཀུན་འགྲོ་གནས་དང་འདོད། །སྐྱེད་པའི་དབང་ཕྱུག་ཕྲ་ཡང་གོང་ལས་འཕགས། །སྤྲོས་པ་ཀུན་བྲལ་སྟོང་ཉིད་སངས་རྒྱས་ས། །རྡོ་རྗེ་བཙུན་མོའི་བྷ་ག་འཚང་རྒྱའི་གནས། །སྐུ་ཡི་ངོ་བོ་ཡེ་ཤེས་དཀྱིལ་འཁོར་ཏེ། །ཟུང་འཇུག་གཅིག་པུ་ཆོས་དང་གཟུགས་སྐུ་གཉིས། །རྡོ་རྗེ་གསུམ་དང་ལྷན་ཅིག་སྐྱེས་བསྣན་བཞི། །རིགས་ལྔའི་སྐུ་ལྔ་ཁྱབ་བྱེད་བསྣན་པས་དྲུག

།སྐུ་བཞིར་ཐུགས་གསུང་སྐུ་དང་ཡེ་ཤེས་ཀྱི། །དབྱེ་བས་བཅུ་དྲུག་ལ་སོགས་དུ་མར་འགྱུར། །ཆོས་སྐུ་མཉམ་ཉིད་དེ་བཞིན་ཉིད་རང་བཞིན། །ཆོས་ལོངས་རྫོགས་སྤྱོད་ཡན་ལག་བདུན་མཐར་ཐུག །སྤྲུལ་སྐུ་ལྷུན་གྱིས་གྲུབ་པའི་ཕྲིན་ལས་ཏེ། །གཟུགས་སྐུ་༼རྩ་༦༧ན༽གཉིས་ལ་བརྡ་དོན་གཉིས་སུ་ཡོད། །གནས་སྐབས་རྣམ་བཞི་སྒྲིབ་བྲལ་གྱུར་པ་དང༌། །རླུང་རྡུལ་ཁུ་བ་རྣམ་ཤེས་དག་པ་བཞི། །འདུས་མ་བྱས་དང་གདུང་མེད་སྙིང་རྗེས་སྒྲོལ། །བདེ་བ་ཆེན་པོ་ཟུང་འཇུག་རང་བཞིན་ནོ། །ཕུང་ཁམས་ཉེར་གཅིག་གནས་འགྱུར་དཀྱིལ་འཁོར་པའི། །རིགས་ཀྱི་དབྱེ་བས་དཀྱིལ་འཁོར་མཐའ་ཡས་འབྱུང༌། །བསྡུ་བྱ་རིགས་ཆུང་དགུ་བཅུ་རྩ་ལྔ་པོ། །སྡུད་བྱེད་རྒྱལ་བ་ལྔ་སྟེ་རིགས་ནི་བརྒྱ། །རིགས་ཆེན་ལྔ་ལ་རིགས་ཆུང་ལྔ་ལྔ་དང༌། །དེ་ལ་ཡུམ་བཞིས་དབྱེ་བའི་བརྒྱ་ལ་སོགས། །གྲངས་མེད་རྣམ་འགྱུར་ཁམས་དྲུག་སྒྲིབ་བྲལ་བའི། །རིགས་དྲུག་དེ་ཡང་ལྔའམ་གསུམ་དུ་འདུ། །གཅིག་པུའི་ཉམས་ཀྱིས་དུ་མའི་གར་མཛད་དོ། །གཞི་དུས་ལུས་ངག་སེམས་ཀྱི་རང་སྣང་ཕྱིར། །འབྲས་དུས་རིགས་རྣམས་བདེ་ཆེན་རང་བཞིན་ཉིད། །ཡེ་ཤེས་དུག་ལྔ་རྣམ་དག་ཐུན་མིན་ལྔ། །ཡང་ན་ཟབ་རྒྱས་ཁྱབ་རྟག་བདེ་དང་སྐུ། །ཟུང་འཇུག་བདུན་ཏེ་ཟབ་པ་རང་བཞིན་མེད། །རང་རིག་འཕེལ་བྲི་མེད་ཅིང་རྣམ་མི་རྟོག །གསལ་བར་སྣང་བའི་མཚན་ཉིད་ལྔ་དང་ལྡན། །རྒྱ་ཆེ་བསོད་ནམས་ཡེ་ཤེས་ཡུལ་དམིགས་འཇུག །ཕྲིན་ལས་རྣམས་སོ་ཁྱབ་པ་ཡུལ་དུས་རྒྱུད། །སྟོང་ཉིད་མཉམ་ཉིད་རྟག་པ་རྒྱུན་མི་འཆད། །འགོག་མེད་མཚན་མེད་མི་འགྱུར་བསམ་མི་ཁྱབ། །བདེ་བ་ཁ་སྦྱོར་རང་བཞིན་སྙིང་རྗེ་གསུམ། །ཡིད་རླུང་ཐིམ་དང་ཞུ་བ་འཛག་མེད་བདུན། །སྐུ་ནི་སྟོང་པ་ལས་སྐྱེས་སྡུག་བསྔལ་འགོག །ཕྱིན་དང་མི་གཡོ་ཡིད་དང་རླུང་གི་ལུས། །སྐད་ཅིག་སྤྲུལ་དང་མཚན་དཔེའི་བདག་ཉིད་བདུན། །ཟུང་འཇུག་གཉིས་མིན་མི་རྟོག་ཇི་ལྟ་བར། །ཞུགས་དང་སྣང་མེད་དོན་མཛད་མི་གཡོ་དྲུག

།གཞན་ཡང་ཤེས་བཅུ་རྣམ་དག་འཆང་སོགས་སོ། །ཡོན་ཏན་ཕྲིན་ལས་གོང་དུ་བཤད་ལས་ཤེས། །མདོར་ན་ཆེན་པོ་གསུམ་དང་ཆོས་གཉིས་ཏེ། །རྒྱུན་༼རྩ་༦༧བ༽གྱིས་རྟག་ལ་མཁའ་ལྟར་ཁྱབ་པའོ། །རྡོ་རྗེ་ཐེག་པའི་མཐར་ཐུག་གི་འབྲས་བུ་གཏན་ལ་དབབ་པའི་སྐབས་སོ།། །།

༤ གསང་སྔགས་སྔ་འགྱུར་ལུགས་ཀྱི་འབྲས་བུ་བྱེ་བྲག་ཏུ་གཏན་ལ་དབབ་པའི་སྐབས། སྒྱུ་འཕྲུལ་ལུགས་སུ་ཤེས་བྱ་འབྲས་བུའི་རྒྱུད། །གཞི་ཉིད་ཇི་བཞིན་མངོན་བྱས་སྤང་ཐོབ་བྲལ། །སྐུ་དང་ཡེ་ཤེས་དཀྱིལ་འཁོར་ངང་གིས་སྣང༌། །མཚན་ཉིད་མ་སྤངས་མཐའ་བྲལ་རྒྱལ་ཀུན་གྱི། །དགོངས་པ་རོ་མཉམ་ཆུ་ལ་ཆུ་བཞག་ལྟར། །མཚན་གྱི་རྣམ་གྲངས་བདེ་གཤེགས་སངས་རྒྱས་སོགས། །ངོ་བོ་ཀུན་དུ་སྐུ་སོགས་བསམ་མི་ཁྱབ། །རྣམ་གྲངས་ཆོས་སྐུ་ལོངས་སྐུ་སྤྲུལ་པའི་སྐུ། །མི་འགྱུར་རྡོ་རྗེ་མངོན་བྱང་སྐུ་ལྔ་སྟེ། །སྐྱེ་མེད་དོན་དང་དགོངས་བརྡ་བརྗོད་པ་ཚིག །དབྱེར་མེད་རྡོ་རྗེ་རིག་བྱིན་གསུང་ལྔའོ། །མི་རྟོག་མཉམ་ཉིད་འགྲོ་སྒྲོལ་མི་ཕྱེད་པ། །ཅིར་ཡང་མཁྱེན་པའི་ཡེ་ཤེས་ཐུགས་མཆོག་ལྔ། །རྣམ་དག་ཞིང་ཁམས་ཚད་བྲལ་གཞལ་མེད་ཁམས། །གསལ་དག་འོད་ཟེར་ཁྱད་པར་འཕགས་པའི་གདན། །དགྱེས་རྒུར་ལོངས་སྤྱོད་ཡོན་ཏན་རྣམ་པ་ལྔ། །ཞི་རྒྱས་དབང་དྲག་ལྷུན་གྲུབ་ཕྲིན་ལས་ཏེ། །སྐུ་གསུང་ཐུགས་ཡོན་མཛད་པར་བཅས་ལ་འདུ། །དེ་ཡང་སྐུ་དང་ཡེ་ཤེས་གཉིས་ཡིན་ཏེ། །སྐུ་ལྔ་ལྷུན་གྲུབ་གཅིག་ལས་ཐ་དད་སྣང༌། །གཞི་དོན་སྦྱོར་བའི་ཀུན་གཞི་ཉོན་ཡིད་ཡིད། །སྒོ་ལྔ་གནས་འགྱུར་བརྟེན་པ་ཡེ་ཤེས་ལྔ། །འབྲས་ཆོས་ཉེར་ལྔ་དྲུག་པའི་ཡོན་ཏན་དུ། །འདུ་ཕྱིར་དབྱེར་མེད་ལྷུན་གྲུབ་ངོ་བོ་ཉིད། །རྟོག་མེད་རང་གསལ་གཟིགས་ཚུལ་གསུམ་གྱིས་གཟིགས། །རྟག་རྒྱུན་རང་བཞིན་ཤུགས་དང་གསོལ་བཏབ་ཡུལ། །འཕྲད་ནས་ཐུགས་རྗེ་སྐྱེས་ཏེ་ནོར་བུ་ལྟར། །རྟོག་མེད་ལྷུན་གྱིས་གྲུབ་པའི་འགྲོ་དོན་མཛད། །ཆོས་སྐུ་ངོ་བོ་མཚན་ཉིད་བྱིན་རླབས་གསུམ། །ལོངས་སྐུ་སྤྱད་བྱ་ཡུལ་དང་སྤྱོད་བྱེད་ཐབས། །སྤྲུལ་སྐུ་གདུལ་བྱ་འདུལ་བྱེད་མཚན་ཉིད་དང༌། །སྔགས་ཀྱི་ཁྱད་པར་རྒྱལ་བ་གསུང་གིས་ཕྱེས། །༼རྩ་༦༨ན༽རྡོ་རྗེ་རྩེ་མོར་དབང་པོའི་བྱེ་བྲག་གིས། །ཐ་མ་སྲིད་པ་བར་དོར་འཕྲོ་མཐུད་དེ། །རང་བཞིན་སྤྲུལ་སྐུའི་ཞིང་དུ་དབུགས་ཆེན་འབྱིན། །འབྲིང་རྣམས་ཐིམ་པ་བཞི་ལྡན་ཆོས་ཉིད་ལ། །ཤར་ལུགས་བརྒྱད་དང་རྗེས་དྲན་མངོན་པར་ཤེས། །གཟུངས་དང་ཏིང་འཛིན་འབྱུང་ཚེ་དབང་པོའི་རིམ། །ཉི་ཤུ་དང་མཐུན་ཐིམ་ལུགས་བརྒྱད་ཀྱིས་གྲོལ། །རབ་རྣམས་མཁའ་འགྲོ་རིག་འཛིན་མེ་ཕུང་དང༌། །ནམ་མཁའ་ལྟ་བུར་གདོད་མའི་ཟད་སར་དེངས། །ཀུན་ཀྱང་རིན་ཆེན་གསང་བའི་སྦུབས་སུ་གཅིག

།སྐུ་ཡེ་འབྲལ་མེད་བྱང་ཆུབ་སྐུ་གསུམ་གྱི། །ངོ་བོ་ཀ་དག་ལྷུན་གྲུབ་གང་འདུལ་འབྱུང༌། །ངེས་ཚིག་སྟོང་གསལ་གསལ་རྫོགས་མཐུན་པར་སྣང༌། །མཚན་ཉིད་བསམ་བྲལ་རྟོག་མེད་སྣ་ཚོགས་སྟོན། །རང་བཞིན་སྟོང་གསལ་འགག་མེད་མངོན་པར་སྣང༌། །བཞུགས་ཚུལ་ནམ་མཁའ་འཇའ་ཚོན་སྒྱུ་མ་ལྟར། །ཞིང་ཁམས་ཀ་དག་ཡེ་ཤེས་སྣོད་བཅུད་སྣང༌། །གདུལ་བྱ་རྣམ་དག་རང་སྣང་འགྲོ་བ་དྲུག །ཀུན་ཀྱང་ཕུན་སུམ་ཚོགས་པ་ལྔ་ལྔ་ལྡན། །བྱེད་ལས་མི་གཡོ་ལྷུན་གྲུབ་ཆུ་ཟླ་བཞིན། །གདིང་ཚད་སྤྲོས་བྲལ་རང་གསལ་དོན་གཉིས་གྲུབ། །དབྱེ་བ་སྐུ་གསུམ་མི་ཟད་རྒྱན་འཁོར་ལྔས། །ཆོས་ཀྱི་རྣམ་གྲངས་བཅོ་ལྔ་སྤྱིར་ངེས་སོ། །བྱེ་བྲག་རྣམ་འཕྲུལ་རང་བཞིན་ཆོས་སྐུ་ཡི། །ཆོས་ལོངས་སྤྲུལ་སོགས་དགུ་ཕྲུག་རེ་རེ་ལ། །ཞིང་གནས་ཏིང་འཛིན་འཁོར་དང་བསྟན་པ་དུས། །ཡེ་ཤེས་གདོད་ནས་མཁྱེན་ཆ་སྙིང་པོར་གནས། །ཡེ་ནས་གསལ་ཞིང་རྟོགས་པས་མངོན་གྱུར་ཤེས། །ཆོས་སྐུ་གཞིར་གནས་ཉི་ལྟར་འཆར་གཞི་བྱེད། །ཡེ་ཤེས་གསུམ་ལྡན་གཏིང་གསལ་རང་མལ་གནས། །ལོངས་སྐུ་མཚན་ཉིད་འཛིན་པས་གཟུགས་བརྙན་སྟོན། །ཡེ་ཤེས་ལྔ་ལས་དབྱེ་བས་ཉི་ཤུ་ལྔ། །སྤྲུལ་སྐུ་ཀུན་ཁྱབ་གདུལ་བྱའི་དོན་ཀུན་མཛད། །ཇི་ལྟ་ཇི་སྙེད་གཉིས་གཉིས་མཁྱེན་པས་བཞི། །མདོར་༼རྩ་༦༨བ༽ན་ཁྱད་ཆོས་དྲུག་ལྡན་བུམ་པ་སྐུར། །འཁྱིལ་ཏེ་རང་དོན་དབྱིངས་སུ་རྫོགས་ནས་ཀྱང༌། །གཞན་དོན་རང་སྣང་ལོངས་སྐུར་བཞེངས་པའི་རྩལ། །དག་དང་མ་དག་ཞིང་དུ་འདུལ་བྱེད་ཀྱི། །ཕྲིན་ལས་ལྷུན་གྲུབ་རྒྱུན་མི་འཆད་པར་འབྱུང༌། །གསང་སྔགས་སྔ་འགྱུར་ལུགས་ཀྱི་འབྲས་བུ་བྱེ་བྲག་ཏུ་གཏན་ལ་དབབ་པའི་སྐབས་སོ། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་མཐར་ཕྱིན་འབྲས་བུའི་རང་བཞིན་རིམ་པར་ཕྱེ་བ་སྟེ་གནས་བཅུ་པའོ།། །། མཐའ་མར་དགེ་བ་མཇུག་གི་དོན་དང༌།

རྩོམ་པའི་དགོས་པ་དང་སྨོན་བྱང༌། མངོན་པར་རློམས་ཏེ་བསྒྲིམས་ནས་བརྩམས་རྣམས་ཀྱང༌། །ཕྱོགས་རེའི་མིག་དང་ཕྱོགས་ལྷུང་དབང་གྱུར་ན། །མ་སྦྱངས་བྱིས་པས་འཐོར་རྙེད་བསྡུས་པ་ཡི། །མཁས་རྣམས་མགུ་བ་སྐྱེད་པར་ཅི་སྟེ་ནུས། །དེ་ལྟ་ན་ཡང་བསྟན་ཞབས་དགེ་སྦྱོང་གཟུགས། །ཆོས་ཀྱི་ཁུངས་ཙམ་ཇི་བཞིན་མི་ཤེས་ན། །མཚན་ཉིད་ཕྱོགས་རེར་རྟོགས་པ་ག་ལ་ཞིག །དེ་ལྟའི་སྨན་དུ་འགྱུར་སྙམ་ལེགས་པར་སྦྱར། །སྔར་མ་གྲགས་དང་འགྲན་ཕྱིར་བརྗོད་མིན་ཀྱང༌། །དེང་སང་སྐྱེ་བོ་བློ་དང་བརྩོན་འགྲུས་དམན། །གཞུང་ལུགས་རྒྱ་མཚོའི་ཕ་མཐར་བརྒལ་མི་ནུས། །རང་འདྲར་ཕན་སླད་ཐེག་སྒོ་ཉུང་ངུར་བསྡུས། །གཞུང་ཆེན་འགའ་ཞིག་བྱང་བར་ཀློག་རྣམས་ཀྱང༌། །ཤེས་བྱ་སྤྱི་ལ་གྱ་ཚོམས་བློ་ཡིས་བརྒལ། །རིག་གནས་ཕྲ་མོའི་ལམ་ལ་ངལ་བ་རྣམས། །གསུང་རབ་རྒྱ་ཆེན་ལྟ་བའི་བློ་མིག་རྟུལ། །དེ་དག་བདག་གིས་ཇི་བཞིན་རྟོགས་མིན་ཀྱང༌། །མང་དུ་ཐོས་དང་དམ་པའི་གསུང་རྣམས་ལ། །བརྟེན་ནས་གཞན་ཕན་བློ་ཡིས་སྦྱར་བ་འདིས། །ཐུབ་བསྟན་དྲི་མེད་ཡུན་རིང་གསལ་བྱེད་ཤོག །དེ་ཡིས་འགྲོ་རྣམས་བདེ་སྐྱིད་ཆོས་འཕེལ་ཞིང༌། །ཚུལ་ཁྲིམས་རྣམ་དག་ཐོས་བསམ་སྒོམ་པ་ཡི། །རྒྱུད་སྦྱངས་ས་ལམ་མངོན་རྟོགས་མཐར་ཕྱིན་ཏེ། །ཕྱམ་༼རྩ་༦༩ན༽གཅིག་སྐུ་གསུམ་གོ་འཕང་ཐོབ་གྱུར་ཅིག །འགལ་འཁྲུལ་རྩ་གསུམ་ཆོས་ཀྱི་སྤྱན་ལྡན་ལ། །བཟོད་བཞེས་དག་ཚངས་མཆོག་ཏུ་དབུགས་དབྱུང་ནས། །བསྟན་བཅོས་འདི་ཡང་ཐུབ་བསྟན་ཇི་སྲིད་བར། །ཉི་ཟླ་བཞིན་དུ་ཀུན་སྣང་ཤིས་པ་སྩོལ།། །།ཅེས་པ་འདིའང་མང་དུ་ཐོས་པ་ལས་བྱུང་བའི་དཀར་པོ་རྣམ་པར་འཕེལ་བས་ཐུབ་བསྟན་ཡོངས་སུ་རྫོགས་པ་དང༌། དེར་འཛིན་གྱི་སྐྱེས་བུ་རིས་སུ་མ་ཆད་པ་རྣམས་ལ་དད་པ་དང་དག་པའི་སྣང་བ་རྒྱུན་མི་འཆད་པ། བྱམས་མགོན་ཏཱའི་སི་ཏུ་སོགས་ཡོངས་འཛིན་དམ་པ་མང་པོའི་ཐུགས་རྗེའི་ཕྱག་རིང་གིས་བསྐྱངས་པ། ཀརྨ་ངག་དབང་ཡོན་ཏན་རྒྱ་མཚོ་ཕྲིན་ལས་ཀུན་ཁྱབ་དཔལ་བཟང་པོའམ།

བློ་གྲོས་མཐའ་ཡས་པའི་སྡེས་དཔལ་སྤུངས་ཐུབ་བསྟན་ཆོས་འཁོར་གླིང་གི་ཡང་ཁྲོད་དེ་བཱི་ཀོ་ཊི་ཙྭ་འདྲ་རིན་ཆེན་བྲག་གི་མགུལ། ཀུན་བཟང་བདེ་ཆེན་འོད་གསལ་གླིང་དུ་སྦྱར་བ་བསྟན་འགྲོ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །།དགེ་ལེགས་འཕེལ། ། ཞར་བྱུང༌། བསྡུས་དོན་གསལ་བ་ཤེས་བྱ་སྣང་བྱེད། ༈ བསྟན་བཅོས་ཤེས་བྱ་ཀུན་ཁྱབ་ཀྱི་མདོར་བསྟན་དང་དོན་བསྡུ་གསལ་བ་ཤེས་བྱ་སྣང་བྱེད་ཅེས་བྱ་བ་བཞུགས་སོ། །གསུང་གི་དབང་ཕྱུག་དཔལ་ལྡན་བླ་མ་མཆོག །ཆོས་ཀྱི་རྒྱལ་པོ་སངས་རྒྱས་སྲས་དང་བཅས། །རིས་སུ་མ་ཆད་རྒྱལ་བའི་བསྟན་པ་དང༌། །དེར་འཛིན་ཀུན་ལ་སྒོ་གསུམ་གུས་པས་འདུད། །ལེགས་གསུང་དགོངས་འགྲེལ་ཡན་ལག་དང་བཅས་པའི། །ཐེག་སྒོ་ཀུན་བཏུས་གསུང་རབ་རིན་ཆེན་མཛོད། །བསླབ་གསུམ་ལེགས་སྟོན་ཤེས་བྱ་ཀུན་ཁྱབ་ཀྱི། །གཞུང་དང་འགྲེལ་པའི་མདོར་བསྟན་འདིར་འགོད་བྱ། །དགེ་བ་གསུམ་ལྡན་ཐོག་མར་ཀླད་ཀྱི་དོན། །རྣམ་པ་ངོ་བོ་རང་བཞིན་བརྗོད་བྱ་དང༌། །རྗོད་བྱེད་གཙོར་བྱས་བསྟན་བཅོས་མིང་དུ་སྨོས། །ཐོག་མར་རྩ་བའི་བླ་མར་ཕྱག་བྱས་ཤིང༌། །༼རྩ་༦༩བ༽ཐུབ་དབང་འཇམ་དཔལ་བརྒྱུད་པའི་བླ་མ་ལ། །བསླབ་གསུམ་ཕར་ཕྱིན་གསང་སྔགས་ལམ་རིམ་དང༌། །མཐུན་པར་བསྔགས་པས་བསྟན་བཅོས་ལུས་ཀྱང་རྟོགས། །དམ་བཅའ་ཁྱད་པར་གསུམ་ལྡན་དགོས་འབྲེལ་བསྡེབས། །བར་དུ་དགེ་བ་གཞུང་དོན་མདོར་བསྡུ་ན། །སྒྲོན་མེ་བསྐལ་པ་གང་དུ་སྣང་བའི་ཞིང༌། །སྟོན་པ་སངས་རྒྱས་བསྟན་པ་ལུང་རྟོགས་གཉིས། །ཛམྦུའི་གླིང་དུ་གནས་ཤིང་རྒྱས་པ་ན། །ཚུལ་གནས་ཐོས་བསམ་སྒོམ་ལ་རིམ་སྦྱོར་བས། །ལམ་བགྲོད་འབྲས་བུའི་མཐར་སོན་བསྟན་བཅོས་ལུས། །ཕ་རོལ་ཕྱིན་བཅུའི་གྲངས་སུ་རྣམ་པར་བཞག །རིམ་པ་བཅུ་ལ་ཡན་ལག་སྐབས་བཞི་བཞི། །བཞི་བཅུ་བསྡུ་ན་བསླབ་གསུམ་སྟོན་པར་འདུ། །རིམ་པ་ལྔ་པས་ལྷག་པའི་ཚུལ་ཁྲིམས་ཏེ། །དྲུག་དང་བདུན་པས་ཤེས་རབ་བརྒྱད་པ་ཡིས། །ཏིང་ངེ་འཛིན་གྱི་བསླབ་པ་གཙོར་སྟོན་ལ། །གཞན་རྣམས་གསུམ་པོའི་རྒྱུ་འབྲས་ཡན་ལག་གོ

།ཐོག་མར་དཀོན་མཆོག་རིན་ཆེན་འབྱུང་བའི་གཞི། །སྒྲོན་མེའི་བསྐལ་བཟང་སྣང་བའི་ཞིང་བསྟན་པ། །དང་པོའི་གནས་ལ་སྐབས་བཞིའི་ཐོག་མ་ནི། །ཞིང་ཁམས་སྤྱིར་བསྟན་ཐེག་ཆེན་ལུགས་འདི་ལ། །གདུལ་བྱ་གདུལ་བྱེད་རྟེན་འབྲེལ་སྤྱི་དང་ནི། །བྱེ་བྲག་བྱིན་རླབས་སྨོན་ལམ་ལས་ཆོས་ཉིད། །ཐོབ་པའི་རྒྱུད་ལས་ཞིང་ཁམས་འབྱུང་བར་བསྟན། སྟུག་པོ་བཀོད་བཞུགས་རྣམ་སྣང་གངས་ཆེན་མཚོའི། །ཕྱག་མཐིལ་རྡུལ་ཕྲན་ནང་ཆུད་གཞི་སྙིང་པོ། །མེ་ཏོག་བརྒྱན་པའི་ཞིང་དབུས་མི་མཇེད་ཀྱི། །སྟོང་གསུམ་སྟོན་པའང་སྤྲུལ་པའི་རྣམ་སྣང་སྟེ། །བཅོམ་པ་དང་ལྡན་གླིང་བཞི་འདི་ལ་སོགས། །ཞིང་མང་ཆགས་འཇིག་མཉམ་དུ་བྱེད་པར་བསྟན། །གཉིས་པ་མི་མཇེད་འཇིག་རྟེན་ཐེག་དམན་དང༌། །ཐུན་མོང་བཤད་ལ་དང་པོ་སྣོད་མས་རིམ། །བཅུད་རྣམས་ཡས་རིམ་ཆགས་ཤིང་བར་དུ་གནས། །འགྲོ་ལྔ་༼རྩ་༧༠ན༽འབྲས་བུ་ལ་སྤྱོད་ངེས་པ་ཅན། །ཛམ་གླིང་ལས་ས་རྒྱུ་ལ་གཙོ་བོར་སྤྱོད། །ཐ་མར་དམྱལ་ནས་རིམ་གྱིས་འཇིག་སྟེ་སྟོང༌། །བར་བསྐལ་ཉི་ཤུ་ཚན་བཞི་བསྡམས་པ་ཡི། །བསྐལ་ཆེན་གཅིག་གི་ཡུན་ལ་རྫོགས་པར་བསྟན། །གསུམ་པ་འཇིག་རྟེན་རྣམ་བཞག་དུས་འཁོར་གྱི། །དགོངས་པ་དམིགས་སུ་བསྟན་ལ་ཕྱི་ནང་གཞན། །དག་པ་གཅིག་སྦྱོར་དཀྱིལ་འཁོར་རིང་བ་གླིང༌། །ལས་ས་བཅུ་གཉིས་ཡུལ་དྲུག་འགྲོ་གནས་ཚུལ། །གོ་ལ་དུས་སྦྱོར་རྣམས་ནི་གཞལ་བྱའི་ཡུལ། །ཚེས་ཉི་ཁྱིམ་ཞག་དུས་བཞི་སྤྱིའི་འཆད་ཚུལ། །འཇལ་བྱེད་དུས་ཏེ་ཚད་ཀྱི་ཁྱད་པར་ཡང༌། །ཕྲ་རབས་ལ་སོགས་དུས་འཁོར་རང་ལུགས་དང༌། །གཟུགས་དུས་མིང་མཐའ་མངོན་པའི་ལུགས་ཀྱང་བསྟན། །བཞི་པ་སྣོད་བཅུད་འགྲུབ་བྱེད་རྒྱུ་རྐྱེན་ནི། །བདག་ལས་བྱུང་སོགས་ཕྱི་པའི་ལོག་རྟོག་དགག །ལས་ལས་འཇིག་རྟེན་སྣ་ཚོགས་སྐྱེས་པར་བསྒྲུབས། །ལས་ཀྱི་རྟེན་དཔྱད་སྣང་འགྱུར་ཐུན་མོང་གིས། །སྣོད་འགྲུབ་དེ་ཡང་བྱེ་མདོས་རླུང་ས་བོན། །ཐེག་ཆེན་བྱེད་པོ་སེམས་དང་བྱེད་པ་ནི། །ལས་རླུང་རྣམ་ཤེས་ཆོས་ཅན་བྱ་བར་བཞེད། །མྱོང་འགྱུར་ཐུན་མོང་མིན་ལས་བཅུད་འགྲུབ་ཅིང༌། །གཉིས་ཀའང་རྒྱུ་དྲུག་དང་ནི་རྐྱེན་བཞི་ཡིས། །འབྲས་བུ་ལྔར་བསྐྱེད་མངོན་པ་གོང་འོག་ལུགས། །མཆོག་དམན་ཁྱད་ཕྱེས་ཐུན་མོང་ཚུལ་དུ་བཤད། །ངེས་དོན་དབང་བྱས་རྟེན་འབྲེལ་འཁོར་ལོ་སྟེ། །དེ་ཡང་ཚོགས་བརྒྱད་རིམ་སད་འཁོར་བ་འགྲུབ། །བག་ཆགས་གསུམ་ལས་འཁྲུལ་སྣང་རྣམ་གསུམ་ཤར། །ཁྱད་པར་འོད་གསལ་རྡོ་རྗེ་རྩེ་མོའི་ལུགས། །ཀ་དག་གཞི་ལས་ལྷུན་གྲུབ་གཞི་སྣང་ཤར། །རང་ངོ་མ་ཤེས་ལྔ་ཚན་ཆོས་སུ་འཁྲུལ། །ཁམས་གསུམ་བྱེ་བྲག་མངལ་སྐྱེས་རྡོ་རྗེའི་ལུས། །ཀུན་རྫོབ་དོན་དམ་ཁྱབ་བྱ་ཁྱབ་བྱེད་འབྲེལ། །འཁྲུལ་པའི་སེམས་ཅན་སངས་རྒྱས་སྙིང་པོས་ཁྱབ། །༼རྩ་༧༠བ༽ཡེ་ཤེས་ལུས་གནས་དེ་ཡི་སྣང་བ་འཆར། །ལམ་དུ་བྱས་པས་གྲོལ་བའི་ཚུལ་བསྟན་ཏེ། །རིམ་པ་དང་པོ་ཡན་ལག་བཅས་པའོ། །ཞིང་ཁམས་དེ་ལ་འདུལ་བྱེད་དཀོན་མཆོག་གི

།གཙོ་བོ་སྟོན་པ་ཇི་ལྟར་བྱོན་པའི་ཚུལ། །གནས་གཉིས་པ་ལ་སྐབས་བཞིའི་དང་པོ་ནི། །ཕྱོགས་བཅུའི་འཇིག་རྟེན་ཁམས་ན་དུས་གསུམ་རྒྱལ། །ཁྱད་པར་བསྐལ་བཟང་སྒྲོན་མེ་སྟོང་འབྱོན་པ། །ཀུན་ལས་ངོ་མཚར་མཉམ་མེད་ཤཱཀྱའི་རྒྱལ། །སྔོན་ཚེ་བྱང་ཆུབ་ལམ་དུ་གཤེགས་པའི་ཚུལ། །དང་པོར་སྨོན་འཇུག་དོན་དམ་ཐུགས་བསྐྱེད་ཅིང༌། །བར་དུ་སྤྱོད་པ་བཞི་སོགས་མཐར་ཕྱིན་མཛད། །སེམས་བསྐྱེད་ཙམ་གྱིས་ཕྱིར་མི་ལྡོག་པ་ཡི། །དབང་རྣོན་ལྷག་པའི་གང་ཟག་མཆོག་ཏུ་བསྟན། །གཉིས་པ་འཚང་རྒྱའི་ཚུལ་ལ་ཉན་ཐོས་རྣམས། །སོ་སྐྱེ་རང་རྒྱུད་པ་ཡིས་ལམ་བགྲོད་དང༌། །ཐེག་ཆེན་དུས་གསུམ་གཤེགས་པའི་ཚུལ་སྟོན་སོགས། །སྔགས་ཀྱང་རྒྱུད་སྡེ་གོང་འོག་ཐ་དད་ལུགས། །འཚང་རྒྱའི་ཞིང་ཁམས་འོག་མིན་དྲུག་གམ་གསུམ། །དངོས་བཏགས་ཁྱད་པར་དག་ཀྱང་ཞར་ལས་བསྟན། །གསུམ་པ་ཞིང་འདིར་མཆོག་གི་སྤྲུལ་པའི་སྐུའི། །མཛད་པའི་གཙོ་བོ་འཕོ་དང་ལྷུམས་ཞུགས་བལྟམས། །བཟོ་གནས་འཁོར་དགྱེས་ངེས་འབྱུང་དཀའ་བ་སྤྱད། །སྙིང་པོར་གཤེགས་ཤིང་བདུད་བཅོམ་མངོན་སངས་རྒྱས། །ཆོས་འཁོར་མྱང་འདས་བྱམས་པའི་ལུགས་ལྟར་བཤད། །བཞི་པ་ཤིན་དུ་རྣལ་འབྱོར་རྒྱུད་ཀྱི་དོན། །སྐུ་དང་ཞིང་ཁམས་ཁྱད་པར་དབྱེ་བ་ལས། །གདོད་མའི་མགོན་པོ་གཞི་ཐོག་བྱང་ཆུབ་ནས། །རང་སྣང་ཡེ་ཤེས་རིགས་ལྔའི་ཚོམ་བུ་བརྡལ། །རྣམ་འཕྲུལ་རྡོ་རྗེ་འཆང་གིས་ཞི་བ་བརྙེས། །ཕྱིར་གསལ་མཆེད་པས་ཕྱེད་སྣང་ལོངས་སྐུའི་རྩལ། །རང་བཞིན་འགྲོ་འདུལ་སྣ་ཚོགས་༼རྩ་༧༡ན༽སྤྲུལ་སྐུར་ཤར། །བསྐལ་ཆེན་འདི་ལ་སྟོན་པ་བཅུ་གཉིས་བྱོན། །སྐུ་གསུམ་བསྟན་པའི་བཙས་གསུམ་འཕར་ཞིང་འབབས། །མདོ་སྒྱུའི་བཤད་སྲོལ་གླེང་བསླང་ཙམ་བྱས་ཏེ། །རིམ་པ་གཉིས་པ་ཡན་ལག་བཅས་པའོ། །རྒྱལ་བ་དེ་བསྟན་ལུང་དང་རྟོགས་པ་ཡི། །ཆོས་ཀྱི་འཁོར་ལོ་ཇི་ལྟར་བྱུང་བའི་ཚུལ། །གནས་གསུམ་པ་ལ་སྐབས་བཞིའི་དང་པོ་ནི། །ཆོ་འཕྲུལ་གཙོ་བོ་དམ་ཆོས་ངོས་འཛིན་ཏེ། །ངོ་བོ་སྒྲིབ་སེལ་ངེས་ཚིག་འཛིན་པའི་སྒྲ། །དབྱེ་བ་བརྗོད་བྱ་འགོག་ལམ་རྟོགས་པའི་ཆོས། །རྗོད་བྱེད་ལུང་ལ་བཀའ་དང་བསྟན་བཅོས་གཉིས། །བཀའ་ཡི་ངོ་བོ་དང་ནི་དབྱེ་སྒོ་སྟེ། །བསྟན་བཅོས་རྩོམ་པ་པོ་དང་དེའི་མཚན་ཉིད། །ངེས་ཚིག་དབྱེ་བ་ཞར་བྱུང་བླང་དོར་བཤད། །གཉིས་པ་ལུང་གི་ཆོས་འཁོར་བྱེ་བྲག་དབྱེ། །ཉན་ཐོས་པ་རྣམས་བདེན་བཞི་ཁོ་ན་དང༌། །ཐེག་ཆེན་པ་རྣམས་འཁོར་ལོ་གསུམ་དུ་བཞེད། །ཆོས་འཁོར་ངོ་བོ་དང་ནི་འཇོག་པའི་ཚུལ། །ལུང་གི་ངོ་བོ་འཁོར་ལོའི་ངེས་པའི་ཚིག

།དབྱེ་བ་དང་པོ་བར་མཐའ་སོ་སོ་ཡི། །མཚན་ཉིད་མཚན་གཞི་གནད་དོན་དགོས་པ་བཅས། །བརྒྱད་ཁྲི་བཞི་སྟོང་ཆོས་ཕུང་རྣམ་བཞག་དང༌། །ཐུན་མིན་གསང་སྔགས་ཆོས་འཁོར་རྒྱུད་སྡེ་བཞི། །ནང་གསེས་གསུང་ཚུལ་བསམ་ཡས་བཅས་པ་བསྟན། །གསུམ་པ་བཀའ་བསྡུ་བྱུང་ཚུལ་དང་པོ་ནི། །འཕྱ་བ་སེལ་དང་བསྟན་པ་ཡུན་གནས་ཕྱིར། །དགྲ་བཅོམ་བྱང་སེམས་རྡོ་རྗེ་འཛིན་རྣམས་ཀྱིས། །ཐེག་དམན་ཐེག་ཆེན་རྡོ་རྗེ་ཐེག་པ་རྣམས། །སོ་སོར་བསྡུས་ཚུལ་བསྟན་པའི་གནས་ཚད་བཅས། །བར་པ་ཆ་ཤས་བསྡུ་བས་གཞི་བཅུ་སེལ། །ཐ་མས་གཞི་ལྔ་བཀག་ཅིང་གྱེས་པ་ནི། །བཅོ་བརྒྱད་བཀར་བསྒྲུབས་སྡེ་སྣོད་གླེགས་བམ་དུ། །བཀོད་ཅིང་དག་ཐེར་མཛད་པའི་ཚུལ་རྣམས་བསྟན། །བཞི་པ་སྔ་འགྱུར་བབས་ལུགས་༼རྩ་༧༡བ༽བྱེ་བྲག་ཏུ། །བཤད་ལ་རྒྱུད་སྡེར་བབས་ལུགས་ཆེན་པོ་གསུམ། །སྐུ་གསུམ་གླེང་གཞི་རྒྱལ་བ་དགོངས་པས་བརྒྱུད། །མི་དང་མི་མིན་རིག་འཛིན་བརྡ་ཡི་བརྒྱུད། །རྒྱལ་པོ་ཛཿསོགས་གང་ཟག་སྙན་ཁུངས་བརྒྱུད། །ཨ་ཏི་དང་ནི་ཡོ་ག་གཞན་གཉིས་ལུགས། །ཕྱི་རྒྱུད་སྡེ་གསུམ་སོ་སོར་བབས་པའི་ཚུལ། །སྒྲུབ་སྡེ་སྟོན་པ་སྡུད་པོ་གཉེར་གཏད་ཅིང༌། །སྦས་དང་རྒྱ་བཀྲོལ་བཀའ་ཡི་བབས་ཚུལ་ཏེ། །རིམ་པ་གསུམ་པ་ཡན་ལག་བཅས་པའོ། །བསྟན་པ་དེ་ཉིད་ཛམྦུའི་གླིང་མཆོག་འདིར། །ཇི་ལྟར་འཕེལ་ཞིང་རྒྱས་པར་འགྱུར་བའི་ཚུལ། །གནས་གཞི་པ་ལ་སྐབས་བཞིའི་དང་པོ་ནི། །འཕགས་ཡུལ་ཉན་ཐོས་ཐེག་ཆེན་ཕལ་ཆེ་བར། །སྤྱོད་སྐབས་གཉིས་ལས་ཉན་ཐོས་གཏད་རབས་བརྒྱད། །བསྟན་བཅོས་བཤད་མཛོད་དགེ་འདུན་སྡེ་དར་ཚུལ། །ཐེག་ཆེན་ཐུན་མོང་སེམས་ཙམ་དབུ་མའི་སྲོལ། །རྒྱན་དྲུག་སོགས་དང་བསྟན་བཅོས་གཙོ་བོའི་གྲངས། །ཐུན་མིན་གྲུབ་ཆེན་སོ་སོས་རྒྱུད་བླངས་ཤིང༌། །སྔགས་གྲྭ་དར་དང་ད་ལྟ་འབྱུང་འགྱུར་ཚུལ། །གཉིས་པ་རྒྱལ་བསྟན་བོད་དུ་བྱོན་ཚུལ་ལ། །བསྟན་པའི་གཞི་མ་ཆོས་རྒྱལ་མེས་དབོན་གྱིས། །དབུ་བརྙེས་སྲོལ་གཏོད་དར་རྒྱས་མཛད་པ་དང༌། །བསྟན་རྩ་ཆོས་འདུལ་སྟོད་སྨད་ཁ་ཆེ་ལུགས། །ལུང་ཆོས་འཛིན་པའི་བཤད་རྒྱུན་ཐུན་མོང་པར། །འདུལ་མངོན་ཕར་ཕྱིན་དབུ་མའི་ལུགས་སྲོལ་གཉིས། །ཐུན་མིན་སྔགས་ལ་ཕྱི་དར་རྒྱུད་སྡེ་བཞི། །སྔ་འགྱུར་སྒྱུ་འཕྲུལ་བཤད་སྲོལ་སྤྱི་དང་ལུང༌། །བྱུང་ཚུལ་བསྡུས་དོན་བཀའ་བབ་ངོས་འཛིན་བཅས། །གསུམ་པ་བོད་ཡུལ་སྒྲུབ་བརྒྱུད་ཤིང་རྟ་བརྒྱད། །རྙིང་མ་བཀའ་གདམས་ལམ་འབྲས་བཀའ་བརྒྱུད་པ། །ཤངས་པ་ཞི་བྱེད་སྦྱོར་དྲུག་བསྙེན་སྒྲུབ་སྟེ། །སོ་སོའི་བསྟན་པ་ངོས་བཟུང་ནང་གསེས་ཀྱི། །ལུགས་སྲོལ་བྱུང་ཚུལ་ཞར་བྱུང་ཕྲན་ཚེགས་བཅས། །བཞི་པ་༼རྩ་༧༢ན༽རིག་པའི་གནས་ལ་སྒྲ་ཚད་མ། །བཟོ་གསོ་རྩིས་རིགས་སྙན་དངགས་སྡེབ་སྦྱོར་དང༌། །མངོན་བརྗོད་རྣམས་ཀྱི་བྱུང་བ་གཙོར་སྨོས་ནས། །ཞར་བྱུང་ཤམྦྷ་ལ་དང་རྒྱ་ལི་ཡུལ།

འགྲོ་ལྡིང་སོགས་སུ་དམ་ཆོས་དར་ཚུལ་ཏེ། །རིམ་པ་བཞི་པ་ཡན་ལག་བཅས་པའོ། །རྒྱལ་བསྟན་གནས་ཤིང་དེ་ཡི་སྒོར་ཞུགས་ཚེ། །ཡོན་ཏན་གཞི་རྟེན་ཚུལ་ཁྲིམས་བསླབ་པའི་ཚུལ། །གནས་ལྔ་པ་ལ་སྐབས་བཞིའི་དང་པོ་ནི། །ཐར་པའི་ལམ་མཁན་དགེ་བའི་བཤེས་གཉེན་ཚོལ། །འཐད་སྒྲུབ་དབྱེ་བ་མཚན་ཉིད་འཇུག་ལྡོག་དོན། །སློབ་མའི་མཚན་ཉིད་བསྟེན་ཚུལ་དེའི་དགོས་ཆེད། །སྡིག་གྲོགས་སྤང་ཞིང་དད་པ་རྣམ་གསུམ་སྐྱེད། །དམ་ཆོས་འཆད་ཉན་བྱེད་ཚེ་སྦྱོར་དངོས་རྗེས། །དཔོན་སློབ་གཉིས་ཀའི་བྱ་བ་ཕན་ཡོན་བཅས། །གཉིས་པ་སྤྱིར་བཏང་སྡོམ་གསུམ་ངོས་བཟུང་སྟེ། །བྱེ་བྲག་སྡོམ་པའི་ངོ་བོ་སྒྲ་དོན་དབྱེ། །མ་ཐོབ་ཐོབ་བྱེད་ཐོབ་པ་མི་ཉམས་པར། །སྲུང་ཐབས་སྤྱིར་ལྔ་བྱེ་བྲག་དགག་སྒྲུབ་གཉིས། །སྤང་བླང་མདོར་བསྡུས་ཚིགས་གསུམ་ལྡན་ལུགས་སོགས། །ཉན་ཐོས་ཁོ་ནའི་སོ་ཐར་སྤྱིར་བཤད་ནས། །ཁྱད་པར་བདུན་ལྡན་ཐེག་ཆེན་སོ་ཐར་ཉིད། །དམིགས་སུ་དབྱེ་ཞིང་དོན་གྱི་སྙིང་པོ་བསྡུ། །སྐྱོན་ཡོན་མདོར་སྨོས་ལམ་རིམ་བཅས་པའོ། །གསུམ་པ་བྱང་ཆུབ་སེམས་དཔའི་བསླབ་པ་ཉིད། །སྐྱེ་བའི་རྒྱུ་རྐྱེན་སྡོམ་པའི་ངོ་བོ་བཤད། །མཚན་གཞི་སྐྱེ་ཚུལ་ས་མཚམས་རྟེན་དང་ཡུལ། །ཆོ་གའི་དབྱེ་བ་ཤིང་རྟ་སོ་སོའི་སྲོལ། །ཐོབ་བྱེད་སྲུང་དང་གཏོང་ཚུལ་ཕྱིར་བཅོས་སོགས། །ཐུན་མོང་སྨོན་འཇུག་བསླབ་བྱ་དེ་སྲུང་ཐབས། །དོན་དམ་སེམས་སྐྱེད་རྒྱུ་དང་ངོ་བོ་དབྱེ། །ཆོ་ག་རང་བཞིན་ངོས་བཟུང་སྐྱོན་ཡོན་ཏན། །ཐེག་ཆེན་ལམ་རིམ་མདོར་བསྡུས་བཅས་པའོ། །བཞི་པ་སྔགས་སྡོམ་གསར་རྙིང་བཞེད་སྲོལ་གཉིས། །ཕྱི་འགྱུར་ལུགས་ལ་རིམ་དང་གཅིག་ཆར་འཇུག །སྡོམ་པའི་ངོ་བོ་དབྱེ་བ་ཐོབ་པའི་ཚུལ། །༼རྩ་༧༢བ༽ཐོབ་དུས་ཁྱད་པར་འདུ་ཚུལ་སྐྱེ་བའི་རྟེན། །དམ་ཚིག་དངོས་ལ་ཐུན་མོང་རྩ་བ་བཞི། །ཐུན་མིན་བྱ་སྤྱོད་རྣལ་འབྱོར་སྤྱི་བྱེ་བྲག །བླ་མེད་བརྟུལ་ཞུགས་སྡོམ་པ་དམ་ཚིག་གསུམ། །ཉམས་པའི་ཚད་དང་ཕྱིར་བཅོས་ཉེར་ལྔ་སོགས། །སྔ་འགྱུར་ཐབས་ཀྱི་ཐེག་པ་ཐུན་མོང་དུ། །སྤྱི་དང་ཁྱད་པར་ལྷག་པའི་དམ་ཚིག་ཆེ། །བྱེ་བྲག་ཡོ་ག་རྣམ་གསུམ་སོ་སོ་ཡི། །དམ་ཚིག་རྣམ་དབྱེ་ཉམས་དང་གསོ་བའི་ཚུལ། །རྡོ་རྗེ་ཐེག་པའི་ལམ་རིམ་སྤྱི་འགྲོ་བཅས། །སྡོམ་གསུམ་སྤྱི་དོན་གཅིག་གཉིས་གསུམ་ལྡན་སོགས། །གང་ཟག་གཅིག་ལ་གསུམ་ཀ་ལྡན་པ་ན། །ཐ་དད་བཞེད་ཚུལ་ཕན་ཡོན་མདོ་ཙམ་སྟེ། །རིམ་པ་ལྔ་པ་ཡན་ལག་བཅས་པའོ། །ཁྲིམས་ལ་གནས་ནས་ཐམས་ཅད་མཁྱེན་པའི་ལམ། །མ་ནོར་ཤེས་ཕྱིར་ཐོས་པས་སྒྲོ་འདོགས་བཅད། །གནས་དྲུག་པ་ལ་སྐབས་བཞིའི་དང་པོ་ནི། །ཚུལ་གསུམ་ལྡན་པས་ཐོས་པ་ཚོལ་བ་ལ། །ཤེས་བྱའི་གཞི་མ་ཡི་གེའི་སྦྱོར་བ་ཡི། །རང་བཞིན་ངོས་བཟུང་ངོ་བོ་ངེས་ཚིག་དང༌། །རྣམ་པ་དབྱེ་བ་སྦྱོར་ཚུལ་བཀླག་པའི་ཐབས། །འཇུག་པའི་གནས་བརྒྱད་མཚན་ཉིད་ཞིབ་མོར་བཤད། །ཐུན་མོང་རིག་པའི་གནས་ཆེན་ལྔར་གྲགས་པ། །ཚིག་གི་འཁྲུལ་པ་སེལ་བྱེད་བརྡ་སྤྲོད་ནི། །རང་བཞིན་རྐྱེན་དང་རྣམ་འགྱུར་གསུམ་དུ་འདུ། །དོན་ལ་འཁྲུལ་པ་ཚར་གཅོད་ཚད་མ་ནི། །ཡུལ་དང་ཡུལ་ཅན་དེ་རྟོགས་བྱེད་ལ་བསྡུ། །བརྗོད་བྱ་ཐམས་ཅད་རྟོག་གེའི་ཚིག་དོན་བརྒྱད། །ཚུལ་གསུམ་སྙིང་པོ་ལྔ་ལ་བསྡུས་པར་བསྟན། །དོན་གཉེར་རྗེས་འཛིན་བཟོ་རིགས་མཐའ་ཡས་ཀྱང༌། །སྒོ་གསུམ་བཟོ་ལ་ཤེས་བྱ་ཀུན་ཀྱང་འདུ། །དེ་གསུམ་ལ་ཡང་མཆོག་ཕལ་གཉིས་གཉིས་ཡོད། །ལུས་སྲོག་གསོ་རིག་མཆོག་གྱུར་རྒྱུད་བཞིའི་ལུས། །མདོར་བསྟན་གསོ་བྱ་གསོ་བྱེད་གསོ་བའི་ཐབས། །གསོ་མཁན་ཚུལ་བཞིའི་སྒོ་ནས་རྒྱས་པར་བཤད། །རིག་གནས་ཆུང་བ་ལྔ་རུ་གྲགས་པ་ལས། །༼རྩ་༧༣ན༽ཀུན་རྫོབ་བླང་དོར་སྟོན་པའི་སྐར་རྩིས་ནི། །སྤྱི་དོན་ནང་གི་ངེས་པ་ཕྱི་རོལ་གྱི། །བརྩི་གཞི་ཇི་ལྟར་བརྩི་ཚུལ་རྣམས་ཀྱིས་རྟོགས། །སྙན་ངག་ལུས་རྒྱན་གཉིས་ཏེ་སྡེབ་སྦྱོར་ནི། །བྲྀཏྟ་ཛཱ་ཏི་ངོ་མཚར་རྟོགས་བྱེད་བཅས། །མངོན་བརྗོད་མིང་དོན་སྤྱི་དང་སྐབས་དོན་ཉིད། །ཟློས་གར་མཚམས་སྦྱོར་འཇུག་པ་མཚན་དབྱེས་བསྟན། །ཚུར་མཐོང་འཇིག་རྟེན་ལམ་གྱི་རྣམ་བཞག་སྤྱི། །བྱེ་བྲག་མུ་སྟེགས་བསམ་གཏན་རྟོག་གེ་བ། །ཀླ་ཀློའི་ལུགས་སོགས་ཐར་འདོད་སྤང་བྱར་བསྟན། །མངོན་མཐོ་ལྷ་དང་ཚངས་པའི་ཐེག་པ་ལ། །ཡང་དག་འགྲོ་བཞིས་དགེ་སྡིག་བླང་དོར་བྱ། །གཟུགས་ཀྱི་བསམ་གཏན་གཟུགས་མེད་སྙོམས་འཇུག་བསྒྲུབ། །གནས་སྐབས་ཕན་ཡོན་རིམ་འཇུག་སྔོན་འགྲོར་བཤད། །གཉིས་པ་ཐེག་པ་ཆེ་ཆུང་ཤེས་བྱ་སྤྱིའི། །རྣམ་བཞག་ཐོག་མར་ཕྱི་ནང་ཁྱད་པར་དབྱེ། །ནང་གི་ཐེག་དང་གྲུབ་མཐའི་དབྱེ་བསྡུ་སྤྲོ། །གཏན་ལ་འབེབས་བྱེད་རྣམ་འབྱེད་ཤེས་རབ་དང༌། །དབབ་བྱ་ཐུན་མོང་ཕུང་ཁམས་སྐྱེ་མཆེད་ལ། །ཀུན་བཏུས་གཞུང་བཞིན་རྣམ་དབྱེ་རྒྱས་པར་བཤད། །མཛོད་ཀྱི་ལུགས་ལྟར་ཤེས་བྱ་གཞི་ལྔར་བསྡུ། །ཐུན་མིན་འཁོར་ལོ་ཐ་མར་ཤེས་བྱའི་གཞི། །སྲིད་པ་ཉེར་ལྔ་མཚན་ཉིད་འཇུག་ཡུལ་ནི། །ཆོས་ལྔ་འཇུག་པའི་མཚན་ཉིད་གསུམ་པོ་རྣམས། །སོ་སོའི་ནང་གསེས་དང་བཅས་ཞིབ་ཏུ་བཀྲོལ། །དེ་ཀུན་རྟེན་ཅིང་འབྲེལ་བ་ལས་བྱུང་ཕྱིར། །སྤྱི་ཁྱབ་ཚུལ་དུ་རྣམ་བཞག་མདོར་བསྟན་ནས། །ངོ་བོ་ངེས་ཚིག་སྒྲ་དོན་སོ་སོ་ཡི། །མཚན་ཉིད་བྱེད་ལས་རབ་དབྱེ་དོན་ལ་ཡང་ན།

དོན་དུ། །རྟེན་འབྲེལ་དེ་ཁོ་ན་ཉིད་གསུམ་སོགས་བཤད། །གསུམ་པ་མཚན་ཉིད་རྒྱུ་ཡི་ཐེག་པ་ལ། །ཐེག་དམན་ཉན་ཐོས་སྒྲ་དོན་ངེས་ཚིག་དང༌། །འཇུག་སྒོ་བདེན་བཞི་བསྲུང་བྱ་ངེས་འབྱུང་ཁྲིམས། །ལྟ་བ་གང་ཟག་བདག་མེད་འབྲས་བུ་བཞི། །དབྱེ་བ་གྲུབ་མཐའ་སྡེ་པ་འབྲས་བུས་སོ། །རང་རྒྱལ་སྒྲ་དོན་༼རྩ་༧༣བ༽འཇུག་སྒོ་རྟེན་འབྲེལ་ཏེ། །བསྲུང་བྱ་སོ་ཐར་བདག་མེད་ཕྱེད་གཉིས་རྟོགས། །འབྲས་བུ་ལྷག་བཅས་ལྷག་མེད་བསེ་རུ་དང༌། །ཚོགས་ན་སྤྱོད་པའི་རབ་དབྱེ་གཉིས་ཀྱིས་བསྡུས། །ལྟ་དང་བསམ་སྦྱོར་སྤང་ཐོབ་ཁྱད་པར་འཕགས། །ཆེན་པོ་བདུན་ལྡན་སངས་རྒྱས་ཐེག་པ་ལ། །སློབ་བྱེད་བློ་ཆེན་བསླབ་བྱ་ཕར་ཕྱིན་དྲུག །དངོས་གཞི་ཞི་ལྷག་བསྒོམ་པ་སྤྱིར་བཏང་ནས། །བྱེ་བྲག་གྲུབ་མཐའ་སེམས་ཙམ་སྒྲ་ཡི་དོན། །ཤེས་བྱའི་གནས་དང་མཚན་ཉིད་དེར་འཇུག་པ། །རྒྱུ་འབྲས་རབ་དབྱེ་བསླབ་གསུམ་སྦྱངས་འབྲས་ཏེ། །གཞི་བདུན་པོ་ལ་ཐེག་ཆེན་སྡུད་པར་བཤད། །དབུ་མའི་ངེས་ཚིག་འཇུག་སྒོ་བདེན་པ་གཉིས། །བསྲུང་བྱ་བྱང་སྡོམ་བདེན་གཉིས་མ་འཁྲུལ་རྟོགས། །འབྲས་བུ་སྐུ་གཉིས་རབ་དབྱེ་མདོ་སྔགས་ཟུང༌། །བཞེད་པ་སྤྱི་དང་ནང་གསེས་སོ་སོ་ཡི། །རྣམ་བཞག་དབུ་མའི་བསྟན་བྱ་མདོར་བསྡུས་བཅས། །བཞི་པ་གསང་སྔགས་འབྲས་བུའི་ཐེག་པ་ནི། །གསར་རྙིང་བཀའ་སྲོལ་གཉིས་ཀྱི་སྔ་མ་ལ། །གསང་སྔགས་སྡེ་སྣོད་གང་དུ་བཞེད་པ་དགོད། །རྣམ་བཞག་སྤྱིར་བཏང་རྒྱུད་ཀྱི་རང་བཞིན་དང༌། །སྒོམ་ཚུལ་རྒྱུད་ཀྱི་འཆད་ཐབས་གསུམ་གྱིས་བསྡུས། །བྱེ་བྲག་ཁྱད་གཞི་སྔགས་རྒྱུད་རྣམ་གྲངས་བཀོད། །མདོ་སྔགས་ཁྱད་ཆོས་འཕགས་བོད་བཞེད་སྲོལ་བཤད། །ཁྱད་པར་ཅན་གྱི་སྔགས་ཚུལ་གཏན་ལ་དབབ། །དེ་ལ་ངོ་བོ་ངེས་ཚིག་སྔགས་ཀྱི་ཚུལ། །རྒྱུད་ཀྱི་དབྱེ་བ་སྤྱི་དང་ཁྱད་པར་དུ། །བྱ་སྤྱོད་རྣལ་འབྱོར་སྒྲ་དོན་ངོ་བོ་དབྱེ། །འཇུག་སྒོ་དབང་བསྐུར་བསྲུང་བྱའི་དམ་ཚིག་སྡོམ། །ལམ་གྱི་མངོན་རྟོགས་བསྒྲུབ་བྱའི་དངོས་གྲུབ་སྟེ། །ས་ལམ་འབྲས་བུའི་རིམ་པ་བདུན་རེས་བསྟན། །བླ་མེད་སྒྲ་དོན་ངོ་བོ་ངོས་བཟུང་ནས། །བརྗོད་བྱ་མ་ལུས་རྒྱུད་གསུམ་དག་ཏུ་བསྡུས། །དེ་ཡང་རྒྱུ་རྒྱུད་ཞི་སྦས་བཞེད་སྲོལ་གྱི། །རྣམ་གྲངས་བདུན་དང་ཁྱད་པར་ནཱ་༼རྩ་༧༤ན༽རོ་ལུགས། །གཞི་ལ་ལུས་སེམས་དངོས་པོའི་གནས་ལུགས་གཉིས། །མཚོན་བྱེད་ཨེ་ཝྃ་རྣམ་བཅུ་དབང་ལྡན་བསྒྲུབས། །དག་བྱེད་ཐབས་རྒྱུད་དབང་བསྐུར་དམ་ཚིག་དང༌། །ཏིང་འཛིན་རྒྱུད་ཀྱི་སྦྱོར་བ་བཞི་ཡིས་བསྡུས། །དབང་ལ་བསྐུར་གཞིའི་དཀྱིལ་འཁོར་འཇུག་ཡུལ་རྒྱུད། །སྔོན་འགྲོ་དངོས་གཞི་བྱེད་ལས་དག་པ་བཤད། །དམ་ཚིག་བསྲུང་བྱ་དང་ནི་བསྒྲུབ་བྱ་སོགས། །ཏིང་འཛིན་བསྐྱེད་རིམ་དཔྱད་པའི་གནས་དྲུག་དང༌། །རྫོགས་རིམ་དཔྱད་གནས་བཅུ་གཅིག་སྦྱོར་བར་གསུངས། །ཁྱད་པར་རྒྱུ་འབྲས་རྫོགས་རིམ་གསུམ་གསུམ་དྲུག

།སྦྱོར་བའི་ལས་བཞི་སྤྱོད་པའི་གྲོགས་བསྟེན་པས། དག་པ་མངོན་གྱུར་འབྲས་བུའི་རྒྱུད་ལ་སྦྱོར། །རྗོད་བྱེད་རྒྱུད་ཀྱི་རྣམ་དབྱེ་གནས་ལྔ་དང༌། །དངོས་པོ་བཅུ་གཅིག་དེ་དག་བཤད་ཐབས་བཅས། །སྔ་འགྱུར་བརྗོད་བྱ་ཐེག་པ་རིམ་དགུ་ལས། །ནང་རྒྱུད་སྡེ་གསུམ་སོ་སོའི་ངེས་ཚིག་དང༌། །འཇུག་སྒོ་ལྟ་སྒོམ་སྤྱོད་འབྲས་དམ་ཚིག་སོགས། །རྗོད་བྱེད་ཚིག་རྒྱུད་རྐང་གྲངས་ཕྱོགས་མཚོན་དང༌། །རྒྱུད་སྡེ་སྒྲུབ་སྡེ་སོ་སོའི་བཤད་ཐབས་ཏེ། །རིམ་པ་དྲུག་པ་ཡན་ལག་བཅས་པའོ། །ཤེས་བྱ་ཟབ་ཅིང་རྒྱ་ཆེ་ཐོས་པའི་དོན། །བསམ་པས་རྣམ་པར་ངེས་པར་བྱེད་པའི་ཚུལ། །གནས་བདུན་པ་ལ་སྐབས་བཞིའི་དང་པོ་ནི། །རྟོག་དཔྱོད་ཡིད་ཀྱིས་བརྗོད་པས་ཤེས་བྱའི་གནས། །འཇལ་བྱེད་གཅེས་པའི་ལྡེའུ་མིག་ཐུན་མོང་པ། །དྲང་དོན་ངེས་དོན་དགོངས་དང་ལྡེམ་དགོངས་བཞི། །རྟོན་པ་བཞི་དང་རིག་པའི་རྣམ་གྲངས་བཞི། །ཐུན་མིན་གསང་སྔགས་མཐའ་དྲུག་ཚུལ་བཞིས་གཞལ། །གཉིས་པ་གཞལ་བྱ་དམ་ཆོས་རིན་ཆེན་མཛོད། །འཁོར་ལོ་གསུམ་གྱི་དྲང་ངེས་དཔྱད་པ་ལ། །ངོ་བོ་ཉིད་མེད་རྣལ་འབྱོར་སྤྱོད་པའི་སྲོལ། །ཐུན་མོང་སོ་སོ་འཕགས་པའི་བཞེད་༼རྩ་༧༤བ༽པར་སྦྲེལ། །ལོག་རྟོག་བཟློག་ནས་དགོངས་པ་གཅིག་ཏུ་བསྒྲུབས། །བདེན་གཉིས་ངོ་བོ་ངེས་ཚིག་མཚན་ཉིད་ཀྱི། །རྣམ་གྲངས་རབ་དབྱེ་ཤེས་པའི་དགོས་པས་དཔྱད། །གཤིས་ལུགས་རང་བཞིན་ལུགས་འབྱུང་འཁོར་བ་དང༌། །ལུགས་ལྡོག་མྱང་འདས་རྟེན་འབྲེལ་དོན་ལ་བསམ། །གསུམ་པ་ལྟ་བ་རྣམ་པར་ངེས་པ་ལ། །ལྟ་བ་རྣམ་དག་དགོས་པའི་རྒྱུ་མཚན་དང༌། །བདག་མེད་རྟོགས་པའི་ཤེས་རབ་སྐྱེད་པའི་ཚུལ། །སྔོན་འགྲོ་བཀའ་རྟགས་ཕྱག་རྒྱ་རྣམ་བཞིའི་ཆིངས། །མཐའ་གཉིས་སྤངས་ནས་དབུ་མའི་ལམ་དུ་གཞུག །དངོས་གཞི་བདག་མེད་གཉིས་ཀྱི་དཔྱད་དོན་ངེས། །དེ་ལས་སྔགས་ཀྱི་ལྟ་བ་ཁྱད་པར་དབྱེ། །སྐྱེ་མེད་ཟུང་འཇུག་ལྟ་བར་མདོར་བསྡུས་སོ། །བཞི་པ་བློ་ལྡོག་རྣམ་བཞིའི་རྣམ་ངེས་ལ། །ཐོས་བསམ་གནད་དུ་སོང་བའི་ལག་རྗེས་བསྟན། །དོན་ཆེ་རྙེད་དཀའ་དལ་འབྱོར་མི་རྟག་འཆི། །ངན་འགྲོའི་སྐྱོན་བསམ་ཚེ་འདིར་བློ་ལྡོག་ཅིང༌། །བདེ་སྡུག་རྩ་བ་ལས་དང་དེ་ཡི་འབྲས། །འཁོར་བའི་ཉེས་དམིགས་བསམ་པས་དེ་ལས་ལྡོག

།བྱམས་དང་སྙིང་རྗེས་རང་ཉིད་ཞི་བདེ་དང༌། །སྐྱེ་མེད་ལ་དཔྱད་གཟུང་འཛིན་བློ་ལྡོག་སྟེ། །རིམ་པ་བདུན་པ་ཡན་ལག་བཅས་པའོ། །བསམ་པས་ཐོས་དོན་གོ་ཞིང་མྱོང་བ་ན། །སྒོམ་པས་རྒྱུད་ལ་སྦྱོར་ཞིང་ཉམས་བླངས་ཚུལ། །གནས་བརྒྱད་པ་ལ་སྐབས་བཞིའི་དང་པོ་ནི། །ཏིང་འཛིན་ཀུན་གྱི་སྤྱི་གཞི་ཞི་ལྷག་གི །ངོ་བོ་ངེས་ཚིག་དགོས་ཆེད་གོ་རིམ་དང༌། །ཞི་གནས་ཚོགས་བསྟེན་རྣམ་པ་བཞི་རུ་དབྱེ། །སྒོམ་ཚུལ་དུས་གནད་སེམས་ཀྱི་བཞག་ཐབས་བསྟན། །གཞུང་དང་གདམས་ངག་ལུགས་བཞིན་ཉམས་ངོས་བཟུང༌། །བསྒོམ་པ་གྲུབ་པའི་ཚུལ་དང་དགོས་པ་བཅས། །ལྷག་མཐོང་ཚོགས་བསྟེན་རྣམ་པ་ངོ་བོའི་དབྱེ། །དཔྱད་འཇོག་སྒོམ་པའི་ཚུལ་དང་གྲུབ་པའི་ཚད། །ཟུང་འབྲེལ་སློབ་དང་སྤྱི་ཡི་༼རྩ་༧༥ན༽རིགས་བསྡུས་སོགས། །གཉིས་པ་མཚན་ཉིད་ཐེག་པའི་སྒོམ་རིམ་ལ། །ཐུན་མོང་བྱ་བ་སྔོན་འགྲོའི་ཡན་ལག་ལྔ། །བྱེ་བྲག་ཉན་ཐོས་སྒོམ་པ་སྡེ་ཚན་བདུན། །དམིགས་རྣམ་འབྲས་བུ་ངོ་བོ་སྐབས་ལྔས་བསྡུས། །རང་རྒྱལ་དེ་དང་རྟེན་འབྲེལ་ཆོས་ལ་སོགས། །ཐེག་ཆེན་སྒོམ་པའི་གང་ཟག་སྔོན་འགྲོ་གཉིས། །བསྒོམ་བྱ་བློ་སྦྱོང་སྤྱི་དང་བྱེ་བྲག་ཏུ། །མཉམ་བཞག་རྗེས་ཐོབ་སྦྱོར་བཞི་མཚན་ཙམ་སྨོས། །གསུམ་པ་གསང་སྔགས་བླ་མེད་སྒོམ་རིམ་ལས། །རྒྱུད་གཙོར་བྱེད་པ་འཕགས་ཡུལ་གྲུབ་པའི་ལུགས། །ཐོག་མར་རིམ་གཉིས་སྤྱི་ཡི་རྣམ་བཞག་ལ། །ངོ་བོ་ངེས་ཚིག་གྲངས་ངེས་གོ་རིམ་དང༌། །བསྒོམས་པས་གྲོལ་བའི་འཐད་པ་གསུམ་དུ་བཤད། །བྱེ་བྲག་བསྐྱེད་རིམ་ཡེ་ཤེས་སྒྲུབ་པའི་ཚུལ། །བསྐྱེད་བྱ་སྐྱེད་བྱེད་སྦྱང་གཞི་ལ་དཔྱད་ཅིང༌། །མངོན་རྟོགས་ཡན་ལག་དེ་ལྡན་མངོན་རྟོགས་སོགས། །ཡེ་ཤེས་དེ་ལ་འཇུག་ཚུལ་རིམ་པ་བཤད། །རྫོགས་པའི་མཚན་ཉིད་གསུམ་ལྡན་གཞི་ལམ་འབྲས། །རྩ་བ་སྟོང་ཉིད་སྙིང་རྗེ་ཟུང་དུ་འཇུག །ཡན་ལག་ཕ་རྒྱུད་འདུས་པ་གཤེད་དམར་ནག །མ་རྒྱུད་དུས་འཁོར་བདེ་དགྱེས་སྒྱུ་ཐོད་གདན། །སྒྲོལ་མ་འབྱུང་དང་དེ་ཀུན་གཅེས་པའི་གནད། །སྙིང་པོར་བསྡུས་པ་ཀུན་རྫོབ་རང་བྱིན་རླབས། །དོན་དམ་འོད་གསལ་ཕྱག་རྒྱ་ཆེན་པོ་དང༌། །དབྱེར་མེད་ཟུང་འཇུག་རྣམ་དབྱེ་སྒོམ་ཚུལ་བཅས། །བཞི་པ་མན་ངག་གཙོ་བྱེད་བོད་ཡུལ་གྱི། །སྒྲུབ་བརྒྱུད་ལམ་སྲོལ་བརྒྱད་ཀྱི་སྒོམ་རིམ་ལས། །སྔ་འགྱུར་མ་ཧཱ་ཡོ་ག་སྒྱུ་འཕྲུལ་ལུགས། །མཚན་བཅས་ཐབས་གྲོལ་མཚན་མེད་དེ་བཞིན་ཉིད། །ཨ་ནུའི་ཐབས་གྲོལ་ངེས་རྫོགས་སྤྱི་ཡི་ལམ། །ཨ་ཏི་སེམས་སྡེར་ལ་བཟླ་མཉམ་བཞག་གཉིས། །ཀློང་སྡེའི་འགག་དོན་གནད་དང་ཚུལ་བཞིའི་ཉམས། །མན་ངག་ཁྲེགས་ཆོད་ཐོད་རྒལ་༼རྩ་༧༥བ༽གཉིས་སུ་བསྟན།

བཀའ་གདམས་སྤྱི་ཡི་ཉམས་ལེན་ལྷ་ཆོས་བདུན། །བྱེ་བྲག་མན་ངག་ཐིག་ལེ་བཅུ་དྲུག་སྟེ། ལུགས་གསུམ་གཅིག་དྲིལ་ལམ་རིམ་བློ་སྦྱོང་བཅས། །ལམ་འབྲས་འཁོར་འདས་ཐུན་མོང་ལམ་ལ་ལྔ། །འཁོར་ལོ་འཆམས་པ་འཇིག་རྟེན་ལམ་གཉིས་ཀྱིས། །འཁོར་ལོ་བསྐོར་བ་འདས་པའི་གྲུབ་མཐར་སྙོགས། །མར་པའི་བཀའ་བརྒྱུད་དངོས་པོའི་གནས་ལུགས་གཉིས། །ལམ་དང་འབྲས་བུའི་རིམ་པས་ཁོག་ཕུབ་ནས། །ཐབས་ལམ་རྩ་བ་ཡན་ལག་ཆོས་དྲུག་དང༌། །གྲོལ་ལམ་མདོ་སྔགས་སྙིང་པོའི་ཕྱག་ཆེན་བསྒོམ། །ཤངས་ལུགས་རྩ་བ་སྡོང་པོ་ཡལ་ག་དང༌། །མེ་ཏོག་འབྲས་བུའི་གསེར་ཆོས་ལྔ་ལ་སོགས། །ཞི་བྱེད་བཀའ་བབས་དང་པོར་གདམས་ངག་ལྔ། །བར་པར་རྨ་སོ་ཀཾ་གསུམ་ཕྱི་མ་ལ། །དཀར་དམར་ནག་ཁྲིད་ཡན་ལག་གཅོད་ཡུལ་བཅས། །རྡོ་རྗེའི་རྣལ་འབྱོར་ཡིད་ཆེས་གསུམ་ལྡན་གྱིས། །སོར་བསམ་སྲོག་འཛིན་དྲན་ཏིང་ཡན་ལག་བཅས། །རྒྱུ་འབྲས་འབྲེལ་བས་ཐོག་མཐའ་བར་དགེར་སྦྱོང༌། །རྡོ་རྗེ་གསུམ་གྱི་བསྙེན་སྒྲུབ་བསྒྲུབ་ཆེན་དང༌། །ཞར་བྱུང་ཞི་སྦས་བཀའ་བབ་དྲུག་ཁྲིད་སོགས། །རིམ་པ་བརྒྱད་པ་ཡན་ལག་བཅས་པའོ། །དེ་ལྟར་བསྒོམ་དོན་ཉམས་སུ་བླངས་པ་ལས། །ས་ལམ་མངོན་རྟོགས་རིམ་པར་སྐྱེ་བའི་ཚུལ། །གནས་དགུ་པ་ལ་སྐབས་བཞིའི་དང་པོ་ནི། །མཚན་ཉིད་ཐེག་པའི་ལམ་གྱི་ངོ་བོ་དང༌། །དབྱེ་བ་ངེས་ཚིག་དངོས་དང་བཏགས་པའི་ཁྱད། །ཚོགས་སྦྱོར་མཐོང་སྒོམ་མཐར་ཕྱིན་ལམ་སོ་སོར། །མཚན་ཉིད་མཚན་གཞི་དབྱེ་བ་རང་བཞིན་དང༌། །ཁྱད་པར་ཡོན་ཏན་བྱེད་ལས་ངེས་ཚིག་བཅས། །ཆགས་བྲལ་ས་བརྒྱད་དེ་ལས་ཁྱད་འཕགས་པ། །སངས་རྒྱས་ས་བཅུའི་ངོ་བོ་མཚན་གཞི་དང༌། །ངེས་ཚིག་དབྱེ་བ་ཁྱད་པར་གྲངས་ངེས་ཚུལ། །གཉིས་པ་རྡོ་རྗེ་ཐེག་པའི་ས་ལམ་ལ། །བསྒོམ་བྱ་བྱང་ཕྱོགས་བདེ་བ་ཆེ་དང་སྦྱོར། །ལམ་ལྔ་བླ་མེད་སྤྱི་ཡི་དགོངས་༼རྩ་༧༦ན༽པ་དང༌། །ཁྱད་པར་དུས་ཀྱི་འཁོར་ལོའི་བཤད་པའི་སྲོལ། །གངས་ཅན་མཁས་གྲུབ་སྔ་མ་ཡོངས་གྲགས་སྤྱིའི། །བཞེད་སྲོལ་ལམ་གྱི་རྣམ་བཞག་སྤྱིར་བསྟན་ཅིང༌། །ས་ཡི་རྣམ་བཞག་ཁྱད་པར་ཕྱེས་ནས་བཤད། །གསུམ་པ་ཡན་ལག་བོགས་འདོན་སྤྱོད་པའི་ཚུལ། །ཐེག་གསུམ་ལམ་གྱི་སྤྱོད་པ་སྤྱིར་བསྟན་ནས། །བླ་མེད་རྒྱུད་སྡེའི་སྤྱོད་ཚུལ་བྱེ་བྲག་ཏུ། །ངོ་བོ་གནས་དང་སྤྱོད་ཚུལ་སོགས་ཀྱིས་དབྱེ། །ཐུན་མོང་སྤྱོད་པ་གཉིས་དང་རིག་བརྟུལ་ལ། །ངོ་བོ་སྤྱོད་བྱེད་དབྱེ་བ་གོ་རིམ་དང༌། །ཚོགས་སྤྱོད་སྤྱི་དང་སྤྱོད་ཚུལ་ཁྱད་པར་གསུམ། །འཕྲོས་པའི་དོན་བཞི་དྲག་ཤུལ་སྤྱོད་པའི་ཚུལ། །གོང་མ་སྤྱི་ཡི་བཞེད་པ་དག་ཀྱང་བསྟན། །བཞི་པ་སྔ་འགྱུར་ཡོ་ག་རྣམ་གསུམ་ལུགས། །ཕྱི་ནང་སྦྱར་བཤད་སྤྱིར་བསྟན་མ་ཧཱ་ལ། །སེམས་ལྔས་ལམ་ལ་འཇུག་ཅིང་ཚོགས་སྦྱོར་དང༌། །མཐོང་སྒོམ་མཐར་ལམ་རིག་འཛིན་རྣམ་བཞིར་བགྲོད། །མཉམ་རྗེས་ཐབས་གྲོལ་སྤྱོད་པ་བརྒྱད་རྣམས་བསྟེན། །ཨ་ནུ་དབང་པོའི་བགྲོད་ཚུལ་རིམ་གསུམ་ལས། །འབྲིང་ཐས་རྣལ་འབྱོར་ལྔས་བསྡུས་ས་ལམ་བགྲོད། །ཨ་ཏི་དབང་བཞིའི་དག་སྦྱོར་རྒྱུ་དང་ནི། །སྣང་བཞིའི་འཆར་ཚུལ་འབྲས་བུའི་ས་བཅུ་དྲུག

།སྤྱོད་པ་རྒྱུན་གྱི་རྣལ་འབྱོར་བསྟེན་པའི་ཐབས། །རིམ་པ་དགུ་པ་ཡན་ལག་བཅས་པའོ། །ས་ལམ་མངོན་པར་རྟོགས་པ་མཐར་ཕྱིན་ནས། །འབྲས་བུ་བྱང་ཆུབ་མངོན་དུ་བྱེད་པའི་ཚུལ། །གནས་བཅུ་པ་ལ་སྐབས་བཞིའི་དང་པོ་ནི། །མཚན་ཉིད་ཐེག་པའི་འབྲས་བུ་བསྟན་པ་ལ། །ཐེག་གསུམ་འབྲས་བུ་མྱང་འདས་སྤྱིར་བསྟན་ནས། །བྱེ་བྲག་ཐེག་ཆེན་ཕ་རོལ་ཕྱིན་པའི་འབྲས། །སངས་རྒྱས་རང་བཞིན་སྒྲ་དོན་རྟེན་བརྟེན་པའི། །རྒྱུ་འབྲས་འབྲེལ་དང་གང་དུ་བསྒྲུབ་པའི་གནས། །གྲུབ་འབྲས་རྟེན་སྐུ་བརྟེན་པ་ཡེ་༼རྩ་༧༦བ༽ཤེས་ལྔ། །བྲལ་སྨིན་ཡོན་ཏན་རྟག་ཁྱབ་ཕྲིན་ལས་རྣམས། །ངོ་བོ་སྒྲ་དོན་དབྱེ་བ་སོགས་ཀྱིས་བསྟན། །གཉིས་པ་གསང་སྔགས་ཐུན་མོང་དངོས་གྲུབ་ལ། །སྤྱིར་བཏང་མདོར་བསྟན་བྱེ་བྲག་བསྐྱེད་རིམ་གྱིས། །བསྒྲུབ་བྱ་རྩ་བའི་ལས་བཞི་ཡན་ལག་བཅས། །ལས་ཆེན་བརྒྱད་དང་བཅུ་གཉིས་ཀྱིས་མཚོན་རྣམས། །དངོས་གྲུབ་ཆུང་ངུ་གྲུབ་པ་བརྒྱད་དང་ནི། །འབྲིང་པོ་འདོད་དང་ཆེན་པོ་གཟུགས་ཁམས་ཀྱི། །རིག་འཛིན་དེ་འབྲེལ་མཁའ་སྤྱོད་ཆེ་ཆུང་ཚུལ། །གསུམ་པ་སྔགས་ཀྱི་མཐར་ཐུག་མཆོག་དངོས་གྲུབ། །འབྲས་རྒྱུད་མདོར་བསྟན་རང་བཞིན་རྒྱས་བཤད་ལ། །ངོ་བོ་མཚན་གྱི་རྣམ་གྲངས་དངོས་བཏགས་ཁྱད། །མངོན་བྱང་རྟེན་དང་ངོ་བོ་འཇུག་ཚུལ་སོགས། །འབྲས་བུ་སློབ་པའི་ཟུང་འཇུག་འགྲུབ་པའི་ཚུལ། །ལྡང་འཇུག་སྤྱི་མཚན་འཚང་རྒྱའི་ས་མཚམས་དང༌། །མཚོན་དཔེ་སྐུ་ཡི་དབྱེ་བ་ཁྱད་པར་བཅས། །མི་སློབ་རྟེན་དུས་ངོ་བོ་མཚན་ཉིད་དང༌། །ཡན་ལག་སོ་དགུ་ཁྱད་ཆོས་སྐུ་དང་རིགས། །ཡེ་ཤེས་ལྔ་དང་བདུན་དང་ཤེས་བཅུ་སྟེ། །ཡོན་ཏན་ཕྲིན་ལས་གོང་དང་མཚུངས་པར་བསྟན། །བཞི་པ་འབྲས་བུའི་རྣམ་བཞག་སྔ་འགྱུར་ལུགས། །ཤེས་བྱ་འབྲས་རྒྱུད་སྒྱུ་འཕྲུལ་དྲྭ་བ་ལྟར། །བདག་དོན་གྲུབ་ལ་ངོ་བོ་མཚན་ཉིད་དང༌། །མཚན་དང་ངོ་བོའི་རྣམ་གྲངས་རྣམ་པ་གཉིས། །གཞན་དོན་མཛད་ཚུལ་ཞར་བྱུང་མདོ་སྔགས་ཀྱི། །སངས་རྒྱས་ཁྱད་པར་གཡུང་སྟོན་གསུང་ཉིད་བསྐྱར། །ཨ་ཏིའི་དགོངས་པ་དབང་རིམ་ཉི་ཤུ་གཅིག

།ཐ་མ་སྲིད་པ་འབྲིང་རྣམས་ཆོས་ཉིད་ཀྱི། །བར་དོར་ཐིམ་ལུགས་བརྒྱད་དང་དབང་པོ་རབ། །ཚེ་གཅིག་ཟད་སར་ཕྱིན་པའི་གྲོལ་ཚུལ་གསུམ། །མཐར་ཐུག་གྲོལ་ས་ཆེན་པོའི་རང་བཞིན་ནི། །མངོན་གྱུར་གནས་ལ་ངོ་བོ་ངེས་པའི་ཚིག །མཚན་ཉིད་རང་བཞིན་བཞུགས་ཚུལ་ཞིང་ཁམས་དང༌། །གདུལ་བྱ་བྱེད་ལས་གདིང་༼རྩ་༧༧ན༽ཚད་རབ་དབྱེ་བཅས། །ཡེ་ཤེས་ངོ་བོ་ངེས་ཚིག་དབྱེ་བ་གསུམ། །དེ་དག་དོན་གྱི་སྙིང་པོ་གསལ་བ་སྟེ། །རིམ་པ་བཅུ་པ་ཡན་ལག་བཅས་པའོ། །ཐ་མར་དགེ་བ་འཇུག་དོན་ཚིགས་བཅད་ནི། །དངོས་པོའི་རང་བཞིན་བསྟན་ཅིང་རྩོམ་དོན་གྱི། །དགོས་པ་བརྗོད་དང་ཇི་ལྟར་རྩོམ་པའི་ཚུལ། །དོན་ལྡན་སྨོན་ལ་བསྟན་བཅོས་དབུ་ཞབས་བསྡུས། །ནོངས་བཤགས་ཤིས་པ་བརྗོད་པས་ས་གསུམ་དུ། །ཁྱབ་ཅིང་རྟག་པའི་དགེ་ལེགས་འཕེལ་བའོ། །

སླར་ཡང་བསྡུས་དོན་སྙིང་པོ་བཤད་པ། སླར་ཡང་བསྡུས་དོན་སྙིང་པོ་གསལ་བ་ནི། །ཐོག་མར་དགེ་བ་ཀླད་དོན་མིང་སྨོས་ནས། །མཆོད་པར་བརྗོད་ཅིང་བརྩམ་པའི་དམ་བཅའ་བྱས། །བར་དགེ་གནས་བཅུ་ཡན་ལག་སྐབས་བཞི་བཞི། །དང་པོ་ཞིང་ཁམས་སྤྱིར་བསྟན་ཐེག་ཆེན་ལུགས། །མི་མཇེད་འཇིག་རྟེན་ཐུན་མོང་བཞེད་པར་དབྱེ། །དུས་འཁོར་ཡུལ་དུས་རྣམ་བཞག་འཇལ་བྱེད་བཅས། །རྒྱུ་རྐྱེན་མངོན་པ་འཁྲུལ་གྲོལ་རྫོགས་ཆེན་ལུགས། །གདུལ་ཞིང་སྣོད་བཅུད་འཇིག་རྟེན་རྒྱུར་བཅས་བཤད། །གཉིས་པ་སྟོན་པ་བྱང་ཆུབ་ལམ་གཤེགས་ཚུལ། །ཐེག་པ་ཆེ་ཆུང་འཚང་རྒྱའི་བཞེད་ཐ་དད། །ཞིང་འདིར་རྒྱལ་བའི་མཛད་པ་བཅུ་གཉིས་དང༌། །ཐེག་རྩེའི་སྐུ་དང་ཞིང་ཁམས་ཁྱད་དབྱེ་བཅས། །འདུལ་བྱེད་སྟོན་པ་ཇི་ལྟར་བྱོན་ཚུལ་བཤད། །གསུམ་པ་དམ་པའི་ཆོས་མཆོག་ངོས་བཟུང་ཞིང༌། །ལུང་གི་ཆོས་ཀྱི་འཁོར་ལོ་བྱེ་བྲག་ཕྱེ། །བཀའ་བསྡུ་རིམ་གསུམ་ཇི་ལྟར་མཛད་པའི་ཚུལ། །སྔ་འགྱུར་རྒྱུད་དང་སྒྲུབ་སྡེའི་བབས་ལུགས་ཏེ། །བསྟན་པ་དམ་པའི་ཆོས་ཀྱི་རྣམ་བཞག་བཤད། །བཞི་པ་རྒྱལ་བསྟན་འཕགས་ཡུལ་དར་བའི་ཚུལ། །བསྟན་པ་བོད་དུ་སྔ་ཕྱིར་ཕེབ་ལུགས་དང༌། །སྒྲུབ་བརྒྱུད་བརྒྱད་སོགས་ཇི་ལྟར་བྱུང་བའི་ཚུལ། །རིག་གནས་ཡུལ་༼རྩ་༧༧བ༽གཞན་དམ་ཆོས་དར་ཚུལ་བཅས། །ཁུངས་དང་འབྲེལ་བའི་རྒྱ་བོད་ཆོས་འབྱུང་བཤད། །ལྔ་པ་བཤེས་གཉེན་བསྟེན་དང་འཆད་ཉན་ཐབས། །ཐེག་དམན་ཐེག་ཆེན་སོ་ཐར་སྡོམ་པ་དང༌། །བྱང་སེམས་བསླབ་པ་ཤིང་རྟ་གཉིས་ཀྱི་སྲོལ། །སྔགས་སྡོམ་གསར་རྙིང་སྡོམ་གསུམ་སྤྱི་དོན་བཅས། །ཡོན་ཏན་གཞི་རྟེན་ལྷག་པའི་ཚུལ་ཁྲིམས་བཤད། །དྲུག་པ་རིག་གནས་ཆེ་ཆུང་འཇིག་རྟེན་ལམ། །གཞི་ལྔ་ལ་སོགས་ཤེས་བྱ་སྤྱིའི་རྣམ་བཞག །མཚན་ཉིད་ཐེག་པ་ཆེ་ཆུང་གྲུབ་པའི་མཐའ། །རྡོ་རྗེ་ཐེག་པ་གསར་རྙིང་བཀའ་སྲོལ་ཏེ། །ཤེས་བྱ་ཐོས་པར་བྱ་བའི་གནས་རྣམས་བཤད། །བདུན་པ་འཇལ་བྱེད་གཅེས་པའི་ལྡེའུ་མིག་བཞི། །གཞལ་བྱ་དྲང་ངེས་བདེན་གཉིས་རྟེན་འབྲེལ་ཆོས། །སྤྱི་ལ་གཅེས་པའི་བདག་མེད་ལྟ་བ་དང༌། །སྒོམ་པའི་སྔོན་འགྲོ་བློ་ལྡོག་རྣམ་བཞི་སྟེ། །བསམ་པས་ལྷག་བའི་ཤེས་རབ་སྐྱེད་ཚུལ་བཤད། །བརྒྱད་པ་ཏིང་འཛིན་སྤྱི་གཞི་ཞི་ལྷག་གཉིས། །རྒྱུ་ཡི་ཐེག་པ་ཆེ་ཆུང་སྒོམ་རིམ་དང༌། །གསང་སྔགས་བླ་མེད་རྒྱུད་གཙོར་བྱེད་པའི་ལུགས། །མན་ངག་གཙོར་བྱེད་སྒྲུབ་བརྒྱུད་ཤིང་རྟའི་སྲོལ། །སྒོམ་པས་ལྷག་པའི་ཏིང་འཛིན་སྒྲུབ་ཚུལ་བཤད། །དགུ་པ་མཚན་ཉིད་ཐེག་པའི་ས་དང་ལམ། །སྔགས་ཀྱི་ས་ལམ་རྣམ་བཞག་སྤྱི་བྱེ་བྲག

།ལམ་གྱི་ཡན་ལག་བོགས་འདོན་སྤྱོད་པའི་ཚུལ། །སྔ་འགྱུར་ནང་རྒྱུད་བཞེད་པ་ཁྱད་པར་བཅས། །ཉམས་སུ་བླངས་པས་ས་ལམ་བགྲོད་ཚུལ་བཤད། །བཅུ་པ་ཐུན་མོང་ཕར་ཕྱིན་སངས་རྒྱས་ཚུལ། །སྔགས་ཀྱི་ལས་དང་དངོས་གྲུབ་ཐུན་མོང་དང༌། །ཐུན་མིན་མཆོག་དངོས་ཟུང་འཇུག་ཕྱག་རྒྱ་ཆེ། །འབྲས་རྒྱུད་གྲོལ་ས་སྔ་འགྱུར་བཞེད་སྲོལ་བཅས། །མཐར་ཐུག་རྣམ་པར་གྲོལ་བའི་འབྲས་བུ་བཤད། །མཇུག་དོན་རང་བཞིན་དགོས་པ་བརྩམས་ཚུལ་དང༌། །སྨོན་ལམ་༼རྩ་༧༨ན༽ཤིས་བརྗོད་ཐ་མར་དགེ་བའོ། །བླ་མའི་དྲིན་ལས་ཐོབ་པའི་ལེགས་བཤད་ཀྱི། །བདུད་རྩིའི་བཅུད་མཆོག་བསྟན་དང་བསྟན་འཛིན་ལ། །སྟོན་པས་བསྐལ་པ་རྒྱ་མཚོར་འཇིག་རྟེན་འདིར། །འཚོ་གཞེས་ཕྲིན་ལས་ས་གསུམ་ཀུན་ཁྱབ་ཤོག །ཅེས་པའང་དམིགས་པ་མེད་པའི་ཐུགས་རྗེ་ཆེན་པོའི་བདག་ཉིད་ཁྱབ་བདག་བླ་མ་ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོས་བཀའ་ཡིས་རྗེས་སུ་གནང་བའི་མོད་ལ། བླུན་རྨོངས་འདུ་ཤེས་གསུམ་པ་ཀརྨ་ངག་དབང་ཡོན་ཏན་རྒྱ་མཚོ་ཕྲིན་ལས་ཀུན་ཁྱབ་དཔལ་བཟང་པོས་དཔལ་སྤུངས་ཡང་ཁྲོད་ཀུན་བཟང་བདེ་ཆེན་འོད་གསལ་གླིང་དུ་སྦྱར་བ་དགེ་ལེགས་འཕེལ།། །། ཟབ་རྒྱས་ཤེས་བྱ་ཀུན་ལ་དབང་འབྱོར་བའི། །འཛམ་གླིང་ཆོས་ཀྱི་ཤིང་རྟ་ཆེན་པོ་རུ། །རྒྱལ་བས་ལུང་བསྟན་བློ་གྲོས་མཐའ་ཡས་ཞབས། །འཕགས་བོད་གཉིས་ན་དུས་གསུམ་འབྱོན་དཀའ་དེར། །ཐུབ་བསྟན་ཡོངས་རྫོགས་ལེགས་བཤད་དཀྱུས་གཅིག་ཏུ། །བསྡམས་པའི་སྤོབས་པ་གཞན་ལ་མེད་གཟིགས་ཏེ། །རྗེ་བཙུན་བླ་མ་མཁྱེན་བརྩེའི་དབང་པོ་ཡིས། །བསྐུལ་བའི་བསྟན་བཅོས་ཤེས་བྱ་ཀུན་ཁྱབ་གཞུང༌། །མཚན་དང་དོན་མཐུན་སྔོན་ཆད་མ་བྱུང་འདི། །རིས་བྲལ་བསྟན་དང་ཐར་འདོད་བློ་ལྡན་ལ། །སྨིན་བཞེད་ཐུགས་བསྐྱེད་ཕྱོགས་སུ་མ་ལྷུངས་པས། །ཆོས་སྦྱིན་ཕྱི་མོའང་སྐུལ་བ་པོ་ཡིས་སྩལ། །འདི་ཡིས་བསྟན་ལ་ཐོས་བསམ་སྒོམ་གསུམ་དར། །གཟུངས་སྤོབས་མཆོག་ལྡན་བསྟན་འཛིན་སྐྱེས་བུ་འཕེལ། །བསྐལ་བཟང་སྐྱེ་རྒུ་རྒྱལ་བའི་རིག་ལམ་ནས། །མཁྱེན་གཉིས་སྣང་བའི་བདག་པོ་བརྙེས་གྱུར་ཅིག

།ལེགས་བཤད་ཆེན་པོ་འདི་ཉིད་ཀྱི་སྤར་དཔལ་སྤུངས་ཐུབ་བསྟན་ཆོས་འཁོར་གླིང་དུ་བཞུགས་སུ་གསོལ་བའི་ཚེ་རྡོ་རྗེའི་བཀའ་བཞིན་ལེགས་པའི་བློ་གྲོས་ཀྱིས་གུས་པས་བརྗོད་པ་བཤད་སྒྲུབ་ཀྱི་བསྟན་པ་དར་ཞིང་རྒྱས་པའི་རྒྱུར་སིདྡྷི་རསྟུ།། །།