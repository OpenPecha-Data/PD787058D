#$ ༄༅། །དེ་ལྟར་གདུལ་ཞིང་སྣོད་བཅུད་ཀྱི་འཇིག་རྟེན་དེའི་རྒྱུ་དང་བཅས་པ་ལེགས་པར་བཤད་ནས། དེ་ཉིད་འདུལ་བྱེད་ཀྱི་སྟོན་པ་ཇི་ལྟར་འབྱོན་པའི་རིམ་པར་ཕྱེ་བ་སྟེ་གནས་གཉིས་པ་ལ་སྐབས་བཞི། བདག་ཅག་གི་སྟོན་པ་བྱང་ཆུབ་ལམ་དུ་ཇི་ལྟར་གཤེགས་པའི་ཚུལ། སངས་རྒྱས་པའི་ཚུལ་ཐེག་པ་སོ་སོའི་བཞེད་པ། སྤྲུལ་པའི་སྐུས་ཞིང་འདིར་མཛད་པ་བཅུ་གཉིས་བསྟན་པའི་ཚུལ། འོད་གསལ་རྡོ་རྗེ་རྩེ་མོའི་ལུགས་ཀྱི་སྐུ་དང་ཞིང་ཁམས་ཁྱད་པར་དུ་དབྱེ་བའོ། །དང་པོ་ལ་ལྔ། སངས་རྒྱས་སྤྱི་ལས་བདག་ཅག་གི་སྟོན་པ་ཁྱད་པར་དུ་ཕྱེ་བ། དེའི་རྣམ་ཐར་སྡོམས་སུ་བསྟན་པ། དང་པོ་ཐུགས་བསྐྱེད་པའི་ཚུལ། བར་དུ་བྱང་ཆུབ་སྤྱོད་པ་སྤྱད་ཚུལ། ཞར་བྱུང་དབང་པོའི་རིམ་པ་བསྟན་པའོ། །དང་པོ་ནི། 

འཇིག་རྟེན་འདྲེན་པའི་རྒྱལ་བ་དཔག་མེད་ལས། །བསྐལ་བཟང་འདིར་འབྱུང་སངས་རྒྱས་སྟོང་གི་དབུས། ། པད་དཀར་ལྟར་བསྔགས་མཉམ་༼ཨེ༦༠ན༽མེད་ཤཱཀྱའི་རྒྱལ། ། ཇི་སྲིད་ནམ་མཁའི་ཁམས་མ་ཟད་པ་དེ་སྲིད་དུ་གདུལ་བྱའི་ཁམས་མི་ཟད་ལ། དེ་སྲིད་སངས་རྒྱས་རྣམས་ཀྱི་ཐུགས་རྗེ་དང་སྨོན་ལམ་ཕྲིན་ལས་ཟད་པ་མི་མངའ་བས་ཕྱོགས་བཅུའི་འཇིག་རྟེན་གྱི་ཁམས་ཚད་མེད་པ་རྣམས་སུ་ཁ་ལོ་སྒྱུར་བའི་འདྲེན་པ་མི་མཆོག་རྒྱལ་བ་ཞེས་བྱ་བའི་མཚན་གྱིས་བརྗིད་པའི་དེ་བཞིན་གཤེགས་པ་མིའི་ཟླ་བ་དང་རིན་ཆེན་སྙིང་པོ་ལ་སོགས་པ་བརྗོད་ཀྱིས་མི་ལོང་བ་སྔོན་དུ་བྱོན་ཅིང༌། ད་ལྟར་མངོན་པར་དགའ་བའི་འཇིག་རྟེན་ན་མི་འཁྲུགས་པ་དང༌། བདེ་བ་ཅན་གྱི་འཇིག་རྟེན་ན་འོད་དཔག་མེད་དང༌། པདྨོའི་དཔལ་གྱི་འཇིག་རྟེན་ན་སངས་རྒྱས་དཔལ་བཟང་པོ་ལ་སོགས་པ་ཚད་མེད་ཅིང་གྲངས་མེད་པ་རྣམས་འཚོ་ཞེས་ལ་ཆོས་ཀྱང་སྟོན་པར་མཛད་དོ། །མ་འོངས་པ་ན་འཇིག་རྟེན་གྱི་ཁམས་རྡུལ་བྲལ་ཡང་དག་བསགས་ཞེས་བྱ་བར་ངོ་མཚར་བའི་དེ་བཞིན་གཤེགས་པ་མགོན་པོ་ཀུན་ཏུ་གཟིགས་ལ་སོགས་པ་དཔག་གིས་མི་ལོང་ཞིང་བསམ་ལས་འདས་པའི་འདྲེན་པ་མི་ཡི་སེང་གེ་རིམ་པར་འབྱོན་པར་འགྱུར་བ་ཡིན་ལ། དེ་ལྟར་སངས་རྒྱས་བྱོན་པའི་བསྐལ་པ་རྣམས་ནི་སྒྲོན་བསྐལ་དང༌། མི་བྱོན་པའི་བསྐལ་པ་རྣམས་ནི་མུན་བསྐལ་ཞེས་བྱ་ཞིང་མུན་བསྐལ་ནི་ཤིན་ཏུ་མང་ལ་སྒྲོན་བསྐལ་དཀོན་པ་སྟེ། བསྐལ་པ་བཟང་པོ་འདི་འདས་པའི་འོག་ཏུ་མུན་བསྐལ་བསྐལ་ཆེན་དྲུག་ཅུ་རྩ་ལྔ་འདས་པ་དང་སྙན་པ་ཆེན་པོ་ཞེས་བྱ་བའི་སྒྲོན་བསྐལ་ལ་སངས་རྒྱས་ཁྲི་བྱོན། དེ་ནས་མུན་བསྐལ་བརྒྱད་ཁྲི་འདས་ནས་སྐར་མ་ལྟ་བུ་ཞེས་བྱ་བའི་སྒྲོན་བསྐལ་ལ་སངས་རྒྱས་བརྒྱད་ཁྲི་འབྱོན། དེ་ནས་མུན་བསྐལ་སུམ་བརྒྱ་འདས་ནས་ཡོན་ཏན་བཀོད་པ་ཞེས་བྱ་བའི་སྒྲོན་བསྐལ་ལ་སངས་རྒྱས་བརྒྱད་ཁྲི་བཞི་སྟོང་འབྱོན་པར་མདོ་སྡེ་བསྐལ་པ་བཟང་པོ་ལས་གསུངས་པས་མཚོན།

གསུང་རབ་རྣམས་ལས་མཐའ་ཡས་པ་འབྱུང་བ་ལས། བྱེ་བྲག་པདྨོ་སྟོང་མཐོང་གི་བསྐལ་པ་བཟང་པོ་འདི་ལ་བར་གྱི་སངས་རྒྱས་ཞེས་བྱ་བ་གྲངས་ངེས་མེད་པ་ཁ་ཅིག་ཀྱང་༼ཨེ༦༠བ༽འབྱོན་པར་བཞེད་ལ། སངས་རྒྱས་སྟོང་འབྱུང་བའི་གྲངས་ངེས་སུ་མཛད་པ་ནི་ཐེག་པ་ཆེ་ཆུང་ཐུན་མོང་དུ་གྲགས་པ་དང༌། སྔོན་བྱང་ཆུབ་ཀྱི་སྤྱད་པ་སྤྱོད་པའི་ཚེ་ཐུགས་བསྐྱེད་སྨོན་ལམ་ལྷན་ཅིག་ཏུ་ཚོགས་པ་རྣམས་ཡིན་ལ། དེའང་ཐེག་དམན་པ་དག་འཇིག་རྟེན་འདིའི་མར་འགྲིབ་ཀྱི་ཚེ་ལོ་བརྒྱད་ཁྲི་ནས་བརྒྱའི་བར་ལ་སངས་རྒྱས་བྱོན་ཏེ། དེ་ལས་སྔ་བར་སེམས་ཅན་རྣམས་སྐྱོ་ཤས་ཆུང་ཞིང་ཆོས་དོན་དུ་མི་གཉེར་བས་མི་འབྱོན་ལ་བརྒྱ་ལས་ཕྱི་ནའང་སྙིགས་མ་ཧ་ཅང་ཤས་ཆེ་བས་མི་འབྱོན་ཞིང༌། ཡར་འཕེལ་ལ་མི་དགེ་བ་ངང་གིས་སྤོང་བ་དང་དགེ་བའི་སྟོབས་འཕེལ་བས་འབྱོན་མི་དགོས་ཞེས་འདོད་ཅིང༌། བསྐལ་པ་འདིའི་ཚེ་ལོ་བཞི་ཁྲིའི་དུས་སུ་སངས་རྒྱས་སྟོང་གི་ཐོག་མ་འཁོར་བ་འཇིག །སུམ་ཁྲི་ལ་གསེར་ཐུབ། ཉི་ཁྲི་ལ་འོད་སྲུང༌། བརྒྱ་པ་ལ་ཤཱཀྱ་ཐུབ་པ། བརྒྱད་ཁྲིའི་དུས་སུ་བྱམས་པ་འབྱོན་པ་སོགས་སངས་རྒྱས་རེ་རེའི་ཡུལ་དང་རིགས་དང་འོད་དང་ཡབ་དང་ཡུམ་དང་སྲས་དང་རིམ་གྲོ་པ་དང་ཤེས་རབ་ཅན་དང་རྫུ་འཕྲུལ་ཅན་གྱི་མཆོག་དང་འཁོར་དང་སྐུ་ཚེ་དང་བསྟན་པའི་གནས་ཚད་དང་སྐུ་གདུང་སྟེ་དོན་བཅུ་གསུམ་དང་བཅས་མདོ་སྡེ་བསྐལ་བཟང་ལས་ཞིབ་པར་བསྟན་ཅིང༌། ཀུན་གྱི་ཐ་མར་སངས་རྒྱས་དེ་དག་གི་སྐུ་ཚེ་ཕྲིན་ལས་གཅིག་ཏུ་བསྡམས་པ་དེ་བཞིན་གཤེགས་པ་མོས་པའམ་སྣང་མཛད་ཅེས་བྱ་བའི་འཇིག་རྟེན་འདྲེན་པ་འབྱོན་པར་གསུངས་པ་ལས། དེ་དག་གི་དབུས་ན་སངས་རྒྱས་ཀུན་གྱིས་སྤངས་པའི་རྩོད་དུས་ཀྱི་གདུལ་བྱ་བཟུང་བའི་སྙིང་སྟོབས་ལ་སུས་ཀྱང་འགྲན་ཟླ་མེད་པས། ཨེ་མ་བྱང་ཆུབ་སེམས་དཔའ་འདི་ནི་པདྨ་དཀར་པོ་ལྟ་བུའོ་ཞེས་རྒྱལ་བ་སྲས་དང་བཅས་པས་བསྔགས་ཤིང་ཆེད་དུ་བརྗོད་པ་ནི་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་ཡིན་ནོ། །

གཉིས་པ་ནི། ཐོག་མར་ཐུགས་བསྐྱེད་བར་དུ་སྤྱོད་པ་སྤྱད། །ཐ་མར་མངོན་སངས་རྒྱས་ཏེ་འགྲོ་དོན་མཛད། ། སྟོན་པ་ཐུགས་རྗེ་ཅན་འདི་ཉིད་དོན་དམ་པར་ཐོག་མ་མེད་པའི་དུས་༼ཨེ༦༡ན༽ནས་མངོན་པར་བྱང་ཆུབ་སྟེ་སངས་རྒྱས་དང་བྱང་ཆུབ་སེམས་དཔའི་རྣམ་པར་འཕྲུལ་པས་འགྲོ་བའི་དོན་དུས་གསུམ་དུ་མཛད་པ་ལས། རྩོད་པའི་དུས་ཀྱི་གདུལ་བྱ་རྣམས་ཀྱི་དོན་དུ་ཐོག་མར་བྱང་ཆུབ་མཆོག་ཏུ་ཐུགས་བསྐྱེད། བར་དུ་གྲངས་མེད་གསུམ་ལ་སོགས་པར་སྤྱོད་པ་སྤྱད། ཐ་མར་མ་ག་དྷ་རྡོ་རྗེའི་གདན་ལ་མངོན་པར་རྫོགས་པར་འཚང་རྒྱ་བའི་ཚུལ་བསྟན་ཏེ་འདུལ་བ་བཞིའི་ཆོ་འཕྲུལ་ཆེན་པོས་འགྲོ་བའི་དོན་རྒྱུན་ཆད་མེད་པར་མཛད་དོ། །ཞེས་བྱ་བ་འདི་ནི་རྣམ་པར་ཐར་པའི་མདོར་བསྟན་ནམ་སྡོམ་ཚིག་ཏུ་བཟུང་བར་བྱའོ། ། གསུམ་པ་ལ་གཉིས། ཐེག་དམན་པའི་ལུགས། ཐེག་ཆེན་གྱི་ལུགས་སོ། །དང་པོ་ནི། དེ་ཡང་ཐེག་དམན་ལྟར་ན་འོད་ལྡན་རྒྱལ། །གསུམ་ལ་བརྟེན་ནས་དང་པོར་ཐུགས་མཆོག་བསྐྱེད། ། དེ་ནས་ཤཱཀྱ་ཐུབ་ཆེན་ཚངས་པའི་ལྷ། །མཐོང་ནས་ཐུགས་བསྐྱེད་གྲངས་མེད་དང་པོ་བརྩམ། ། དེའང་སྟོན་པ་ཉིད་ཀྱིས་ཐུགས་བསྐྱེད་པའི་ཚུལ་ལ་ཐེག་དམན་ཉན་ཐོས་པ་རྣམས་ཀྱི་འདོད་པ་ལྟར་ན། སྔོན་འདས་པའི་དུས་ན་སྟོན་པ་འདི་རྒྱལ་པོ་འོད་ལྡན་དུ་གྱུར་པའི་ཚེ། རྒྱུ་མཚན་གསུམ་ལ་བརྟེན་ནས་སྦྱིན་པ་བྱིན་སྨོན་ལམ་བཏབ་ཅིང་བླ་ན་མེད་པའི་བྱང་ཆུབ་ཏུ་ཐུགས་མཆོག་བསྐྱེད་པར་གསུངས་ཏེ། འདུལ་བ་ལུང་ལས་ཀུན་དགའ་བོས། འཇིག་རྟེན་གཙོ་བོ་རྣམ་འདྲེན་པ། །ཐུབ་པ་ཁྱེད་ཀྱིས་བྱང་ཆུབ་ཐུགས། །ཐོག་མར་གང་དུ་བསྐྱེད་པ་དག །སྐལ་ལྡན་ཆེན་པོས་བདག་ལ་གསུང༌། །ཞེས་སོགས་ཞུས་པ་ན། སངས་རྒྱས་འདོད་ཆགས་བྲལ་ཐོས་ཤིང༌། །གླང་པོ་དྲེགས་པའི་ཤས་ཆེན་དང༌། །འཇིག་རྟེན་སྡུག་བསྔལ་གྱུར་མཐོང་ནས། །ངས་ནི་བྱང་ཆུབ་སེམས་བསྐྱེད་དོ། །ཞེས་སོགས་བཀའ་སྩལ་པར་གསུངས་པས་སོ། །དེ་ནས་སྟོན་པ་འདི་ཡངས་པའི་གྲོང་ཁྱེར་དུ་རྫ་མཁན་ཡངས་པའི་འོད་ཅེས་བྱ་བར་གྱུར་པའི་ཚེ་བཅོམ་ལྡན་འདས་ཤཱཀྱ་ཐུབ་པ་ཞེས་བྱ་བ་འཇིག་རྟེན་དུ་བྱུང་བ་དེའི་སྐུ་ལ་མར་དང་༼ཨེ༦༡བ༽ཏིལ་མར་གྱིས་བྱུགས་ཤིང་བུར་ཆུའི་བཏུང་བ་སོགས་གསོལ་ཏེ།

བདག་ཀྱང་རབ་ཏུ་སྦྱིན་པ་འདི་ཡིས་ཤཱཀྱའི་རིགས་སྐྱེས་པ། །ཡོན་ཏན་རིགས་དང་རུས་དག་མཉམ་པའི་སངས་རྒྱས་ཉིད་གྱུར་ཅིང༌། །བདག་གིས་ཚངས་པའི་འཇིག་རྟེན་བར་གྱི་ཉམ་ཐག་འཆིང་བ་ཡི། །ཕ་རོལ་ཞི་བ་རྒྱ་ཆེན་འཇིགས་པ་མེད་པར་སྒྲོལ་བར་ཤོག །ཅེས་སྨོན་ལམ་བཏབ་ཅིང་ཐུགས་བསྐྱེད། ཡང་གནས་བརྟན་པ་རྣམས་ཀྱི་འདོད་པ། སྟོབས་བཅུ་དཔལ་བཤེས་གཉེན་གྱིས་འདུས་བྱས་དང་འདུས་མ་བྱས་རྣམ་པར་ངེས་པའི་བསྟན་བཅོས་སུ་བཀོད་པར། བཅོམ་ལྡན་འདས་ལྷག་པའི་ལྷ་ཞེས་བྱ་བ་འཁོར་ལོས་སྒྱུར་བ་མིའི་བདག་པོར་གྱུར་པས། ཐོག་མ་མེད་པའི་འཁོར་བ་རུ་སྔོན་མ་མཐོང་བ་སངས་རྒྱས་ཚངས་པའི་ལྷ་མཐོང་བས་རྣམ་པ་འདི་ལྟ་བུར་བདག་སངས་རྒྱས་ཉིད་དུ་གྱུར་ཅིག་ཅེས་བསམ་པ་ཙམ་གྱི་མངོན་པར་འདོད་དོ། །ཞེས་བཤད་དེ་གང་ལྟར་རྒྱལ་བ་དེ་དག་མཐོང་ནས་ཐུགས་བསྐྱེད་དེ་གྲངས་མེད་གསུམ་གྱི་དང་པོའི་འགོ་བརྩམ་པར་འདོད་དོ། ། གཉིས་པ་ནི། ཐེག་ཆེན་ལུགས་སུ་བྲམ་ཟེ་རྒྱ་མཚོའི་རྡུལ། །རང་སྲས་རྒྱལ་བ་རིན་ཆེན་སྙིང་པོ་ལ། ། སྲོག་ཆགས་བྱེ་བ་ཁྲག་ཁྲིག་འབུམ་ཕྲག་འབུམ། །བྱང་ཆུབ་འཛིན་དུ་བཅུག་མཐར་རང་ཉིད་ཀྱིས། ། རྩོད་པའི་དུས་བཟུང་སྨོན་ལམ་ལྔ་བརྒྱ་བཏབ། །ལུང་བསྟན་ཐོབ་ཅིང་གཞན་ཡང་དམྱལ་མེའི་གྱད། ། དོན་ཡོད་མཐོང་ལ་བསྐྱེད་སོགས་དུ་མར་གསུངས། ། ཐེག་པ་ཆེན་པོའི་སྡེ་སྣོད་རྣམས་ལས་འབྱུང་བའི་ལུགས་སུ་བཤད་ན། སྙིང་རྗེ་པད་དཀར་ལས། སྔོན་བྱུང་བ་བསྐལ་པ་གྲངས་མེད་པ་གདྒཱའི་བྱེ་མ་སྙེད་འདས་པ་ན་སངས་རྒྱས་ཀྱི་ཞིང་འདིར་བསྐལ་པ་ཆེན་པོ་འཛིན་པ་ཞེས་བྱ་བ་ཞིག་བྱུང་སྟེ། བསྐལ་པ་ཆེན་པོ་དེ་ལ་གླིང་བཞི་པའི་སངས་རྒྱས་ཀྱི་ཞིང་འདིར་གླིང་བཞི་པའི་འཁོར་ལོས་སྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཅེས་བྱ་བ་ཞིག་བྱུང་ངོ༌། །དེའི་མདུན་ན་འདོན་གྱི༼ཨེ༦༢ན༽གཙོ་བོ་བྲམ་ཟེ་རྒྱ་མཚོའི་རྡུལ་ཞེས་བྱ་བའི་སྲས་རྒྱ་མཚོའི་སྙིང་པོ་མངོན་པ་སངས་རྒྱས་ནས་མཚན་རིན་ཆེན་སྙིང་པོར་གྱུར་པ་དེ།

རྩིབས་ཀྱི་མུ་ཁྱུད་སྲས་སྟོང་དང་བཅས་པའི་འབྱོར་པ་བླ་ན་མེད་པས་མངོན་པར་མཆོད་ཅིང༌། མཐར་བྲམ་ཟེ་ཆེན་པོས་ཀྱང་དེ་བཞིན་དུ་མཆོད་དོ། །དེ་ནས་དུས་གཞན་ཞིག་ན་བྲམ་ཟེ་དེས་ཛམྦུའི་གླིང་པའི་མི་རྣམས་བསླབ་པའི་གཞི་ལྔ་དང་བྱང་ཆུབ་ཀྱི་སེམས་ལ་བཀོད་ཅིང༌། རྒྱལ་པོ་རྩིབས་ཀྱི་མུ་ཁྱུད་དང་མིག་མི་འཛུམ་སོགས་སྲས་སྟོང་དང་བཅས་པ་བྱང་ཆུབ་ཏུ་སེམས་ཡང་དག་པར་བསྐྱེད་དུ་བཅུག་གོ །དེ་ནས་དེ་དག་གིས་ལོ་བདུན་དུ་སོ་སོའི་ཞིང་གི་ཡོན་ཏན་དག་བསམས་ནས་བཅོམ་ལྡན་འདས་ཀྱི་སྤྱན་སྔར་སེམས་བསྐྱེད་ཅིང་ཞིང་བཟུང་ནས་སྨོན་ལམ་བཏབ་པས། དེ་བཞིན་གཤེགས་པ་རིན་ཆེན་སྙིང་པོ་རྩིབས་ཀྱི་མུ་ཁྱུད་ནི་བདེ་བ་ཅན་གྱི་ཞིང་དུ་ཚེ་དཔག་མེད་དུ་འཚང་རྒྱ་བར་ལུང་བསྟན། དེ་བཞིན་དུ་སྲས་ཐུ་བོ་མིག་མི་འཛུམ་ནི་སྤྱན་རས་གཟིགས་སུ་མིང་བཏགས་ནས་ཚེ་དཔག་མེད་སྲོད་ལ་མྱ་ངན་ལས་འདས་པའི་ཐོ་རངས་སུ་འོད་ཟེར་ཀུན་འཕགས་དཔལ་བརྩེགས་རྒྱལ་པོར་འཚང་རྒྱ་བ་དང༌། གཉིས་པ་ནི་མཐུ་ཆེན་ཐོབ་སྟེ་རབ་ཏུ་བརྟན་པ་ནོར་བུ་བརྩེགས་པའི་རྒྱལ་པོར། གསུམ་པ་དབང་པོའི་ཚོགས་འཇམ་དཔལ་ཏེ་ཀུན་ཏུ་གཟིགས་ནས། རྒྱལ་སྲས་དགུ་པ་སྡིག་མེད་ནི་མི་འཁྲུགས་པ་སྟེ་མངོན་དགའི་ཞིང་དུ་མི་འཁྲུགས་པར་འགྱུར་བ་སོགས་སྟོང་ཚང་བར་ལུང་བསྟན་ཏོ། །དེ་ནས་ཁམས་ཀྱི་རྒྱལ་ཕྲན་དང་རྒྱ་མཚོའི་རྡུལ་གྱི་སྲས་དང་སློབ་མའི་ཚོགས་ལ་སོགས་པ་སྲོག་ཆགས་བྱེ་བ་དུང་ཕྱུར་མང་པོ་ལུང་བསྟན་ཅིང༌། འཇིག་རྟེན་གྱི་ཁམས་མི་མཇེད་དུ་བསྐལ་པ་བཟང་པོ་འདི་ཉིད་ལ། སྐར་མ་སྐྱོང་འཁོར་བ་འཇིག་ནས། སྟོབས་ཆེན་ཤུགས་འཆང་མོས་པའི་བར་དུ་ལུང་བསྟན་ཀྱང་ཁྱབ་འཇུག་རླུང་མ་གཏོགས་པ་གཞན་གྱིས་རྩོད་པའི་དུས་སྤངས་པས། རང་ཉིད་ཀྱིས་ལྷག་པར་རྩོད་པའི་དུས་བཟུང་ནས་སྨོན་ལམ་བྱ་བར་༼ཨེ༦༢བ༽བརྩམས་པ་ན་འཇིག་རྟེན་གྱི་ཁམས་རབ་ཏུ་གཡོས་ཤིང་ངོ་མཚར་གྱི་སྣང་བ་དུ་མས་ཁྱབ་པར་གྱུར་ཅིང༌།

རང་རེ་སྙིགས་མ་ལྔ་བདོ་བའི་འགྲོ་བ་རྣམས་སྒྲོལ་བར་མཛད་པའི་སླད་དུ་སྙིང་སྟོབས་ཟླ་མེད་པའི་ཤུགས་བསྐྱེད་ནས་སྨོན་ལམ་ཆེན་པོ་ལྔ་བརྒྱ་བཏབ་བོ། །དེའི་ཚེ་རྒྱལ་བ་རིན་ཆེན་སྙིང་པོས་བརྩོན་འགྲུས་སོགས་ཡོན་ཏན་དཔག་ཏུ་མེད་པའི་སྒོ་ནས་བསྔགས་པ་ཆེར་མཛད་ཅིང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཀྱང་བསྔགས་ཤིང་ཆེད་དུ་བརྗོད་ནས། འཇིག་རྟེན་གྱི་ཁམས་མི་མཇེད་དུ་བསྐལ་པ་བཟང་པོ་ལ་སྐྱེ་དགུའི་ཚེ་ལོ་བརྒྱ་ཉི་ཤུ་ཐུབ་པའི་ཚེ། དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བར་ལུང་བསྟན་པར་མཛད་དོ། །ཞེས་བྱུང་ངོ༌། །གཞན་ཡང་སངས་རྒྱས་ཀྱི་དྲིན་ལན་བསབས་པའི་མདོ་ལས། བྱང་ཆུབ་སེམས་དཔའ་དགའ་བའི་རྒྱལ་པོས། བཅོམ་ལྡན་འདས་ལ་ཐོག་མར་སེམས་གང་དུ་བསྐྱེད་ཞུས་པ་ལ། སྔོན་གྱི་ཚེ་མེའི་ཤིང་རྟའི་དམྱལ་བར་དམྱལ་སྲུང་ཨ་ཝང་སྡོད་པའི་མེའི་ཤིང་རྟ་འདྲེན་མཁན་གྱི་གྱད་དུ་འཁྲུངས་པའི་ཚེ། ཉིད་ཀྱི་གྲོགས་ཤིག་སྟོབས་ཆུང་བས་ཤིང་རྟ་འདྲེན་མི་ནུས་པ་ན། ཨ་ཝང་གིས་ལྕགས་མདུང་རྩེ་གསུམ་པས་བསྣུན་ཅིང༌། ལྕགས་ཐོས་བརྡེགས་ནས་ཁྲག་ཆར་ཕབ་བོ། །དེར་སྙིང་རྗེ་མི་བཟོད་པ་སྐྱེས་པའི་རྐྱེན་གྱིས་བྱང་ཆུབ་ཏུ་ཐུགས་བསྐྱེད་ནས། ཨ་ཝང་ལ་སྙིང་རྗེའི་སེམས་ཅུང་ཟད་སྐྱེད་ཅིག་པར་གསོལ་བས། དེ་ཁྲོས་ཏེ་ལྕགས་ཀྱི་རྩེ་གསུམ་གཉའ་བར་བཙུགས་པས་ཚེ་འཕོས་ཏེ། བསྐལ་པ་བརྒྱད་ཀྱི་སྡིག་བྱང་ནས་དམྱལ་བའི་གནས་དེ་ལས་ཐར་བར་གྱུར་པའི་ཚུལ་རྒྱས་པར་འབྱུང་བ་དང༌། ཕུང་པོ་གསུམ་པའི་མདོ་ལས། ཇི་ལྟར་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་ཚོང་དཔོན་གྱི་བུ་མངོན་དགར་གྱུར་པ་ན། བཅོམ་ལྡན་འདས་དེ་བཞིན་གཤེགས་པ་མཛེས་ཆེན་ལ་བརྟེན་ཏེ། དང་པོར་བྱང་ཆུབ་ཏུ་ཐུགས་བསྐྱེད་པ་དེ་བཞིན་དུ་ཞེས་ཀྱང་གསུངས་པ་དང༌། རྒྱ་༼ཨེ༦༣ན༽ཆེར་རོལ་པར། ཐོག་མར་ཁྱོད་ཀྱིས་དོན་ཡོད་མཐོང་ལ་སཱ་ལའི་མེ་ཏོག་གིས་ནི་མཆོད།

ཅེས་དེ་བཞིན་གཤེགས་པ་མངོན་སུམ་དུ་མཛད་ནས་ཐུགས་བསྐྱེད་པའི་ཐོག་མ་དེ་བཞིན་གཤེགས་པ་དོན་ཡོད་མཐོང་གི་དྲུང་དུ་ཡིན་པར་ཡང་གསུངས་སོ། །དེ་ལྟར་ཐོག་མར་ཐུགས་བསྐྱེད་ཚུལ་ཐེག་པ་ཆེ་ཆུང་གི་ཁྱད་པར་དང༌། ཐེག་ཆེན་ཉིད་ལའང་མདོ་རྣམས་སུ་མི་འདྲ་བ་དུ་མར་འབྱུང་བ་རྣམས་ནི་གདུལ་བྱའི་སྐབས་བསམ་པའི་ཁྱད་པར་དང༌། སྨོན་འཇུག་དོན་དམ་གྱི་ཐུགས་བསྐྱེད་པའི་ཁྱད་པར་སོགས་དགོངས་གཞི་མང་པོས་ཐ་དད་དུ་གསུངས་པར་མངོན་པས། ཐུགས་བསྐྱེད་ཀྱི་ཐོག་མ་འདི་ཁོ་ནའོ་ཞེས་ཕྱོགས་གཅིག་ཏུ་མངོན་པར་ཞེན་ཅིང་གོ་རིམ་དཀྲིགས་ཆར་བསྒྲིགས་པ་ལ་ནི་སྙིང་པོ་མེད་དོ། ། བཞི་པ་ལའང་གཉིས། ཐེག་དམན་གྱི་ལུགས་དང༌། ཐེག་ཆེན་གྱི་ལུགས་སོ། །དང་པོ་ནི། བྱེ་སྨྲས་གྲངས་མེད་གསུམ་གྱིས་མཐར་ཕྱིན་འདོད། །དེ་ལ་འདུལ་མཛོད་འཇོག་མཚམས་འདྲ་མིན་གཉིས། ། བར་དུ་བྱང་ཆུབ་ཀྱི་སྤྱོད་པ་སྤྱད་པའི་ཚུལ་ནི། འདུལ་བ་ལུང་ལས། སངས་རྒྱས་ཤཱཀྱ་ཐུབ་པ་ནས། །འདྲེན་པ་ཡུལ་འཁོར་སྐྱོང་གི་བར། །དེའི་བར་བདུན་ཁྲི་ལྔ་སྟོང་གི །སངས་རྒྱས་རྣམས་ནི་ངས་མཆོད་དོ། །གྲངས་མེད་གཅིག་གི་གནས་པ་ཡིས། །རྒྱལ་བ་ངས་ནི་མཆོད་བྱས་ཏེ། །ཞེས་དང༌། སངས་རྒྱས་མར་མེ་མཛད་ནས་ནི། །དབང་པོའི་རྒྱལ་མཚན་ཐུབ་པའི་བར། །བདུན་ཁྲི་དྲུག་སྟོང་དག་གི་ནི། །སངས་རྒྱས་རྣམས་ནི་ང་ཡིས་མཆོད། །གྲངས་མེད་གཉིས་པོ་ཚང་བར་ནི། །ཞེས་དང༌། སངས་རྒྱས་ལེགས་མཛད་ནས་བཟུང་སྟེ། །སངས་རྒྱས་འོད་སྲུང་བར་དག་ཏུ། །བདུན་ཁྲི་བདུན་སྟོང་ང་ཡིས་མཆོད། །གྲངས་མེད་གསུམ་པོ་དེ་ལ་ནི། །ཞེས་གསུངས་པ་དང༌། མཛོད་ལས། རྣམ་གཟིགས་མར་མེ་རིན་ཆེན་གཙུག །གྲངས་མེད་གསུམ་གྱི་ཐ་མར་བྱུང༌། །༼ཨེ༦༣བ༽དང་པོ་ཤཱཀྱ་ཐུབ་པ་ཡིན། །ཞེས་བཤད་པ་ལས། བྱེ་བྲག་ཏུ་སྨྲ་བ་རྣམས་སྟོན་པས་བསྐལ་པ་གྲངས་མེད་གསུམ་གྱིས་ལམ་བགྲོད་པར་འདོད་ཅིང༌། འདིའི་ལུགས་ཀྱི་གྲངས་མེད་བརྩམ་པའི་ཐོག་མའང༌།

ཉིད་ཀྱིས་དེ་བཞིན་གཤེགས་པ་ལ་མངོན་སུམ་དུ་བསྙེན་ཅིང་ཐུགས་བསྐྱེད་པ་ནས་བརྩམ་པར་གསལ་ལོ། །དེས་ན་གྲངས་མེད་གསུམ་ལ་ཤཱཀྱ་ཐུབ་པ་ནས་བརྩམས་ཏེ་སངས་རྒྱས་འོད་སྲུངས་ཀྱི་བར་དུ། དེ་བཞིན་གཤེགས་པ་འབུམ་ཕྲག་གཉིས་དང་ཁྲི་ཕྲག་གསུམ་ལ་བསྙེན་བཀུར་མཛད་དེ་ཚོགས་བསགས་པ་ཡིན་ཅིང༌། མཛོད་ཀྱི་ལུགས་དེ་ལྟར་ན་ཤཱཀ་ཐུབ་ནས་རིན་ཆེན་གཙུག་ཏོར་གྱི་བར་གྱིས་གྲངས་མེད་དང་པོ། དེ་ནས་མར་མེ་མཛད་ཀྱི་བར་གྲངས་མེད་གཉིས་པ། དེ་ནས་རྣམ་གཟིགས་ཀྱི་བར་གསུམ་པ་འདས་ཤིང༌། ཀུན་ལ་ཐམས་ཅད་སྙིང་རྗེ་ཡིས། །སྦྱིན་པར་བྱས་པས་སྦྱིན་པ་རྫོགས། །ཆགས་བཅས་ཡན་ལག་བཅད་ཀྱང་ནི། །མི་འཁྲུགས་བཟོད་དང་ཚུལ་ཁྲིམས་ཀྱི། །སྐར་རྒྱལ་བསྟོད་པས་བརྩོན་འགྲུས་ཀྱི། །ཞེས་པས་དེའི་ཚེ་ཕར་ཕྱིན་དང་པོ་གསུམ་རྫོགས་པར་མཛད་དེ། དེ་ནས་ཕུག་ཅིག་ཏུ་དེ་བཞིན་གཤེགས་པ་སྐར་རྒྱལ་གཟི་བརྗིད་ཀྱི་དབྱིངས་སུ་སྙོམས་པར་ཞུགས་པ་མཐོང་ཞིང༌། ཤིན་ཏུ་དད་པས་རྐང་པ་ཡ་གཅིག་གིས་འགྲེང་བའི་བརྩོན་འགྲུས་ཀྱིས་ཉིན་ཞག་བདུན་དུ། སྐྱེས་བུ་ཁྱུ་མཆོག་ཁྱོད་འདྲའི་དགེ་སྦྱོང་ཆེན་པོ་གཞན་དག་ལྷ་ཡུལ་ས་ལ་མེད། །འཇིག་རྟེན་འདི་ནའང་ཡོད་པ་མ་ཡིན་རྣམ་ཐོས་བུ་ཡི་གནས་ནའང་ཡོད་མ་ཡིན། །ལྷ་ཡི་ཕོ་བྲང་གནས་མཆོག་དག་ནའང་ཡོད་མིན་ཕྱོགས་དང་ཕྱོགས་མཚམས་དག་ནའང་མེད། །རི་དང་ནགས་སུ་བཅས་པའི་ས་སྟེང་རྒྱས་པར་ཀུན་ཏུ་ཡུལ་གཅིག་ག་ལ་ཡོད། །ཅེས་པའི་ཚིགས་བཅད་ཀྱིས་བསྟོད་པས་བརྩོན་འགྲུས་རྫོགས་ཤིང་ཚོགས་བཟླུམས་ནས་བསྐལ་པ་དགུ་བཅུ་རྩ་གཅིག་ཏུ་མཚན་བཟང་གི་ལས་བསྒྲུབས་༼ཨེ༦༤ན༽ཏེ་དགའ་ལྡན་གྱི་གནས་སུ་དེ་ཉིད་ཀྱི་ཚེ་ཚད་དང་མཚུངས་པར་བཞུགས་པ་སོགས་སྒྲ་ཇི་བཞིན་པར་འདོད་ལ། དེ་ལྟར་འདུལ་མཛོད་ཀྱི་འཇོག་མཚམས་ཅུང་ཟད་འདྲ་མིན་གཉིས་སུ་བྱུང་བ་ལས། མཛོད་ལུགས་ནི་གཞི་ཐམས་ཅད་ཡོད་པར་སྨྲ་བ་ལས་ཁ་ཆེ་བྱེ་སྨྲའི་འདོད་པ་དངོས་ཡིན་ལ།

ལུང་ལས་བྱུང་བ་ནི། འཕགས་ཡུལ་དུ་སྡེ་པ་རྣམས་འདོན་ཚུལ་ཐ་དད་དུ་ཡོད་པས་སྡེ་པ་གཞན་གྱི་ཀློག་ཚུལ་ཞིག་དང་འདྲེས་པར་མངོན་ནོ། །

གནས་བརྟན་པ་རྣམས་སྨོན་སེམས་གྲངས་མེད་བདུན། །དེ་ནས་གྲངས་མེད་དགུ་རུ་སྤྱོད་པ་སྤྱད། ། བཞི་ཡིས་སྒོ་གསུམ་སྤྱོད་ལ་འགྲུབ་པར་མཛད། །འབུམ་གྱིས་ལས་ཕྲན་རྫོགས་ནས་འཚང་རྒྱར་འདོད། ། རྩ་བའི་སྡེ་པ་བཞི་ལས་གནས་བརྟན་པའི་ལུགས་ནི་སངས་རྒྱས་ཚངས་པའི་ལྷ་ལ་ཐོག་མར་ཐུགས་བསྐྱེད་པ་ནས་བརྩམས་ཏེ་བསྐལ་པ་གྲངས་མེད་བདུན་དུ་སངས་རྒྱས་ཆིག་འབུམ་ལྔ་ཁྲི་ལྔ་སྟོང་མཉེས་པར་བྱས་ཤིང་བྱང་ཆུབ་ལ་སྨོན་པ་ཙམ་མཛད་དོ། །དེ་ནས་བསྐལ་པ་གྲངས་མེད་དགུར་སངས་རྒྱས་སུམ་འབུམ་བརྒྱད་ཁྲི་བདུན་སྟོང་མཆོད་ཅིང་བྱང་ཆུབ་ཀྱི་སྤྱོད་པ་སྤྱད། སེམས་དང་ངག་གིས་སྨོན་ལམ་མཛད་དོ། །དེ་ནས་གྲངས་མེད་བཞིས་སངས་རྒྱས་བཅུ་གཉིས་མཆོད་ནས་སྒོ་གསུམ་གྱིས་བྱང་ཆུབ་ཀྱི་སྤྱད་པ་ལ་འགྲུས་པར་མཛད་ཅིང༌། དེ་ནས་བསྐལ་པ་འབུམ་ཕྲག་གཅིག་གིས་སངས་རྒྱས་བཅོ་ལྔ་མཉེས་པར་བྱས་ཏེ་སྒོ་གསུམ་གྱིས་བྱང་ཆུབ་སྤྱོད་པའི་ལས་ཕྲན་ཐམས་ཅད་རྫོགས་པར་མཛད་ནས་སངས་རྒྱས་སོ་ཞེས་འདོད་དོ། ། ཕལ་ཆེན་སྡེ་པས་བཅུ་ནས་སུམ་ཅུའི་བར། །གྲངས་མེད་ཅི་རིགས་ཚོགས་གསོག་དགོས་པར་བཞེད། ། ཕལ་ཆེན་སྡེ་པས་སངས་རྒྱས་རྣམས་གྲངས་མེད་བཅུ་ཡན་སུམ་ཅུ་མན་ལས་གང་ཡང་རུང་བ་ཞིག་གིས་ཚོགས་བསགས་དགོས་པར་འདོད་ཀྱང༌། སྟོན་པ་འདི་ཅི་ཙམ་གྱིས་ལམ་བགྲོད་པ་གསལ་ཀ་༼ཨེ༦༤བ༽ཡོད་པའི་གཞུང་མ་མཐོང་ངོ༌། ། གཉིས་པ་ལ་གསུམ། གྲངས་ཀྱི་རྣམ་གྲངས་དང་དེ་དག་གི་དགོངས་གཞི་དང་དགོས་པ་བསྟན་པ། སྤྱད་པ་སྤྱོད་ཚུལ་དངོས། སྤྱད་བྱའི་ཆོས་བཤད་པའོ། །དང་པོ་ནི། ཐེག་ཆེན་ལ་ཡང་གསུམ་དང་སོ་གསུམ་དང༌། །དུ་མར་བཞེད་རྣམས་གྲངས་གནས་བགྲང་ཚུལ་དང༌། ། རྩོམ་པའི་ཐོག་མ་སྨོན་སེམས་ཚོགས་ལམ་ཆེ། །དང་པོའི་ས་ནས་འཛིན་སོགས་དགོངས་པའི་གཞི། ། རྙེད་དཀའ་བསྟན་དང་སྒྱིད་ལུག་སྤོང་བ་དང༌། །དུས་ཀྱང་བསམ་མི་ཁྱབ་བསྟན་དགོས་པའི་དབང༌། ། ཐེག་པ་ཆེན་པོའི་ལུགས་ལའང་མདོ་རྒྱུད་ཕལ་ཆེ་བ་ཞིག་ལས་གྲངས་མེད་གསུམ་དུ་ཚོགས་བསགས་ཤིང་ལམ་བགྲོད་པར་གསུངས་ཏེ།

དེའང་རྗེ་བཙུན་མ་ཕམ་པས། ས་ནི་དང་པོ་ཡིན་པར་འདོད། །འདི་ནི་བསྐལ་པ་དཔག་མེད་ཀྱིས། །ཞེས་དང༌། གྲངས་མེད་གཉིས་ནི་རྫོགས་པ་ཡིས། །སྒོམ་པའི་ལམ་ནི་ཚར་ཕྱིན་ཏེ། །ཞེས་སོགས་དང༌། དེ་དང་མཐུན་པར་འཇིགས་མེད་ཞབས་ཀྱིས། དེ་ལྟར་བསྐལ་པ་གྲངས་མེད་པ་དང་པོས་ཚོགས་ཀྱི་ས་ནས་བརྩམས་ནས་ས་དང་པོའི་བར་རྫོགས་པར་བྱེད་དོ། །གཉིས་པས་ནི་དྲི་མ་མེད་པ་ལ་སོགས་པ་དྲུག་གོ །གསུམ་པས་ནི་མི་གཡོ་བའི་ས་ནས་བརྩམས་ཏེ་སངས་རྒྱས་ཀྱི་ས་ཡི་བར་རོ་ཞེས་མདོ་ལས་སོ། །ཞེས་བཤད་དོ། །ཚིགས་ལེ་ཉེར་གཉིས་པར། འདི་ན་བཅོམ་ལྡན་འདས་བསྐལ་པ་གྲངས་མེད་པ་གསུམ་མམ་བདུན་དུ་བར་ཆད་མེད་པའི་ཚུལ་གྱིས་བརྩོན་པ་ཞེས་འབྱུང་ཞིང༌། མདོ་རྒྱ་ཆེར་རོལ་པ་ལས་ཀྱང༌། བསྐལ་པ་གྲངས་མེད་པ་བདུན་དུ་དགེ་བའི་རྩ་བ་ཡང་དག་པར་བསྒྲུབས་པ། ཞེས་གསུངས་པ་དང༌། ཨ་བྷྱ་དང་སྟོབས་བཅུ་དཔལ་བཤེས་ཀྱིས། འདི་ལྟར་བྱང་ཆུབ་སེམས་དཔའི་ཚོགས་ཀྱི་ཀུན་ཏུ་རྫོགས་པ་ནི་བསྐལ་པ་གྲངས་མེད་གཅིག་འདའ་བར་འགྱུར་རོ། །དེའི་རྗེས་སུ་མོས་༼ཨེ༦༥ན༽པས་སྤྱོད་པའི་ས་ཡོངས་སུ་རྫོགས་པར་འགྱུར་བ་ནི་བསྐལ་པ་གྲངས་མེད་གཉིས་འདའོ། །དེའི་རྗེས་སུ་ས་དང་པོ་རབ་ཏུ་དགའ་བ་ནས་བཟུང་སྟེ་ས་བཅུ་པ་ཆོས་ཀྱི་སྤྲིན་གྱིས་ཇི་སྲིད་དུ་སོ་སོར་བསྐལ་པ་གྲངས་མེད་གསུམ་གྱིས་རྫོགས་པར་བྱས་ཏེ། སངས་རྒྱས་ཀྱི་ས་ཀུན་ཏུ་བཟང་པོ་སྒྲུབ་པར་བྱེད་པར་འགྱུར་རོ། །དེ་ལྟར་བསྐལ་པ་གྲངས་མེད་སུམ་ཅུ་རྩ་གསུམ་གྱིས་སངས་རྒྱས་ཉིད་ཐོབ་བོ་ཞེས་ཟེར་རོ་ཞེས་ན་ཡམ་ཙམ་དུ་བཀོད་པ་དང༌། དཀོན་མཆོག་སྤྲིན་གྱི་མདོར། དེ་བཞིན་གཤེགས་པ་ནི་བསྐལ་པ་གྲངས་མེད་པ་དུ་མས་ཡང་དག་པར་བསྒྲུབས་པ་ཡིན་ཏེ། རིགས་ཀྱི་བུ། དེ་བཞིན་གཤེགས་པ་ནི་དཔག་པ་དང༌། བསམ་པ་དང༌། བརྟག་པར་མི་ནུས་སོ། །ཞེས་གསུངས་པ་སོགས་བཞེད་པ་མང་པོ་བྱུང་བ་དེ་དག་གི་ཁ་ཅིག་གྲངས་ཀྱི་གནས་བགྲང་ཚུལ་ཐ་དད་པ་ལའང་དགོངས་པ་སྟེ།

བྱང་ས་ལས། བསྐལ་ཆེན་རེ་ལ་ལོ་ཟླ་ཞག་དུས་སྐད་ཅིག་སོགས་གྲངས་མེད་པས་གྲངས་མེད་དུ་བཏགས་པའི་ཕྱོགས་གཅིག་དང༌། བསྐལ་ཆེན་ཉིད་བགྲང་བ་ལས་འདས་པ་ལ་གྲངས་མེད་དུ་བཏགས་པའི་ཕྱོགས་གཅིག་སྟེ་རྣམ་གཞག་གཉིས་གསུངས་པ་དང༌། འཕགས་པ་གནས་བརྟན་པ་དག་གིས། གྲངས་ཀྱི་གནས་ལྔ་བཅུ་རྩ་ལྔ་ལ་གྲངས་མེད་ཆུང་ངུ། དེ་གྲངས་གནས་གཅིག་ཏུ་བརྩིས་པའི་ལྔ་བཅུ་རྩ་ལྔའི་བར་དུ་བསྒྲེས་པ་གྲངས་མེད་ཆེན་པོར་འདོད་པ་དང༌། མཛོད་གཞུང་འགྲེལ་དང་མཐུན་པར་ཨ་བྷ་ཡ་སོགས་མཁས་པ་མང་པོས་གྲངས་ཀྱི་གནས་དྲུག་ཅུ་པའི་གྲངས་མེད་ཉིད་བཤད་ཅིང༌། རྒྱ་རོལ་དང་ཕལ་ཆེན་སོགས་ལས་འཕགས་པ་རྣམས་ཀྱི་སྤྱོད་ཡུལ་དུ་གྱུར་པའི་གྲངས་ཀྱི་རྣམ་གཞག་ཤིན་ཏུ་རྒྱ་ཆེན་པོ་དག་ཀྱང་བསྟན་པས། གྲངས་ཀྱི་ཚུལ་འདི་ལྟ་བུ་མང་པོ་དག་ལ་སོ་སོར་དགོངས་ཏེ་གསུངས་པ་དང༌། གྲངས་མེད་རྩོམ་པའི་ཐོག་མའང་ཐོག་མའི་སྨོན་སེམས་ནས་བགྲང་བར་གསུངས་པ་དང༌། ཐེག་བསྡུས་ལས། བཟང་དང་སྨོན་པའི་སྟོབས་ཅན་༼ཨེ༦༥བ༽དང༌། །སེམས་བརྟན་ཁྱད་པར་འགྲོ་བ་ཡི། །བྱང་ཆུབ་སེམས་དཔའ་གྲངས་མེད་གསུམ། །ཀུན་ཏུ་རྩོམ་པར་མཛད་པ་ཡིན། །ཞེས་ཚོགས་ལམ་ཆེན་པོ་ནས་རྩོམ་པར་གསལ་ཞིང༌། དཀོན་མཆོག་སྤྲིན་ལས། དོན་དམ་བྱང་ཆུབ་ཀྱི་སེམས་ཇི་ལྟ་བ་བཞིན་ཐོག་མར་མངོན་དུ་གསལ་བར་མཛད་པ་ས་དང་པོ་ཐོབ་པ་ནས་བགྲང་བར་གསུངས་པ་སོགས་དགོངས་པའི་གཞི་སྣ་ཚོགས་པ་དང༌། སྐབས་འགར་བསོད་ནམས་དང་ཡེ་ཤེས་ཀྱི་ཚོགས་ཤིན་ཏུ་རྒྱ་ཆེན་པོ་བསྟན་པས་སངས་རྒྱས་འབྱུང་བ་རྙེད་དཀའ་བའི་ཕྱིར་དུས་རིང་པོར་གསུངས་པ་དང༌། འགའ་ཞིག་དེས་སྒྱིད་ལུག་པར་འགྱུར་ཞིང་བྱང་ཆུབ་མཆོག་ལ་མི་འཇུག་པ་དག་ཀྱང་ཡོད་པས་དེ་རྣམས་གཞུག་པའི་ཕྱིར་དུས་ཐུང་ངུར་གསུངས་པ་དང༌། དོན་དམ་པར་གྲངས་དང་བགྲང་བ་སོགས་རང་བཞིན་གྱིས་དབེན་ཞིང་དུས་གཅིག་ལ་དུས་དུ་མ་མི་འགལ་བ་དང༌། དུ་མ་ལའང་གཅིག་ཏུ་སྡུད་པ་སོགས་བསམ་གྱིས་མི་ཁྱབ་པའི་དེ་ཁོ་ན་ཉིད་སྟོན་པའི་ཕྱིར་ཡང་མ་ངེས་པར་གསུངས་པ་སོགས་དགོས་པའི་དབང་དུ་མས་འཐད་པར་གྲུབ་པའི་ཕྱིར་འགལ་འདུར་མི་བཟུང་ངོ༌། །

གཉིས་པ་ནི། ཡོངས་གྲགས་ཚོགས་ཀྱི་ལམ་ནས་དང་པོའི་བར། །གྲངས་མེད་གཅིག་དང་གཉིས་པས་ས་དྲུག་བགྲོད། ། གསུམ་པས་མི་གཡོ་བ་ནས་བཅུ་གཅིག་བར། །སོ་སྐྱེ་སློབ་ལམ་གྱིས་བསྡུས་ཚོགས་གཉིས་བསྒྲུབས། ། དེ་ལྟར་གྲངས་མེད་དང་བྱང་ཆུབ་སྤྱོད་པའི་ཚུལ་རྒྱ་ཆེ་ཆུང་ཅི་རིགས་འབྱུང་བ་ལས། ཡོངས་སུ་གྲགས་པའི་དབང་དུ་བྱས་ན་རྒྱལ་པོའི་བུ་གཞོན་ནུ་བརྩོན་འགྲུས་སྤྱོད་དུ་གྱུར་ཅིང་སངས་རྒྱས་ཕུང་པོ་ཆེན་པོ་བསྙེན་བཀུར་བ་ནས་བཟུང་སྟེ་བསྐལ་པ་གྲངས་མེད་གཅིག་ཚོགས་བསགས་པས་ཚོགས་ཀྱི་ལམ་ནས་ས་དང་པོའི་བར་དང༌། དེ་ནས་ཚོང་དཔོན་ཤེས་རབ་བཟང་དུ་གྱུར་ཅིང་སངས་རྒྱས་དཀོན་མཆོག་ཡན་ལག་བསྙེན་བཀུར་བ་ནས་བཟུང་སྟེ་གྲངས་མེད་གཉིས་པས་ས་གཉིས་པ་ནས་བདུན་པའི་བར་གྱི་ས་དྲུག་བགྲོད། དེ་ནས་བྲམ་ཟེའི་ཁྱེའུ༼ཨེ༦༦ན༽ཆོས་ཀྱི་སྤྲིན་དུ་གྱུར་ཅིང་སངས་རྒྱས་མར་མེ་མཛད་བསྙེན་བཀུར་བ་ནས་བཟུང་སྟེ་གྲངས་མེད་གསུམ་པས་ས་བརྒྱད་པ་མི་གཡོ་བ་ནས་བཅུ་གཅིག་ཀུན་ཏུ་འོད་ཀྱི་བར་བགྲོད་ཅིང༌། དེ་དག་ལས་ཚོགས་སྦྱོར་ནི་སོ་སོའི་སྐྱེ་བོའི་ས་དང་ས་དང་པོ་ཡན་ཆད་འཕགས་པ་སློབ་ལམ་པའི་རྒྱུད་ཀྱིས་བསྡུས་ཤིང་བསོད་ནམས་དང་ཡེ་ཤེས་ཀྱི་ཚོགས་གཉིས་བསྒྲུབས་པར་མཛད་དོ། ། འགའ་ཞིག་དབང་རྟུལ་དད་ཅན་བཅུ་དྲུག་སྟེ། །བརྩོན་འགྲུས་འབྲིང་པོ་འབུམ་ལྷག་གྲངས་མེད་བརྒྱད། ། དབང་རྣོན་ཤེས་རབ་ཅན་ནི་གྲངས་མེད་བཞིས། །བགྲོད་ཅིང་སྟོན་པ་ཉིད་ནི་ཕྱི་མ་དང༌། ། དེ་ཡང་བརྩོན་འགྲུས་དྲག་པོས་མྱུར་བར་བཤད། ། སྤྱིར་བྱང་སེམས་རྣམས་ཀྱིས་ལམ་བགྲོད་པའི་ཡུན་ལ་མཁས་པ་འགའ་ཞིག་གང་ཟག་གི་དབང་གིས་དབང་རྟུལ་དད་པ་ཅན་གྲངས་མེད་བཅུ་དྲུག །འབྲིང་བརྩོན་འགྲུས་ཅན་འབུམ་ལྷག་པའི་གྲངས་མེད་བརྒྱད། དབང་རྣོན་ཤེས་རབ་ཅན་གྲངས་མེད་བཞི་རྣམས་ཀྱིས་བགྲོད་ཅིང༌། བདག་ཅག་གི་སྟོན་པ་ནི་ཕྱི་མ་དང༌། དེ་ལའང་བརྩོན་འགྲུས་དྲག་པོའི་ཁྱད་པར་གྱིས་གྲངས་མེད་གསུམ་ལྷག་ཙམ་ཞིག་གིས་ལམ་རྫོགས་པར་འཆད་པའང་ཡོད་དོ། །

གསུམ་པ་ནི། འགྲོ་སྨིན་ཞིང་སྦྱོང་ཕར་ཕྱིན་དྲུག་གིས་བགྲོད། །ཡང་ན་ཐེག་པ་མཆོག་དམན་གཉིས་ཀ་ལ། ། མོས་རྣམས་འདུན་དང་འདུལ་ཕྱིར་སྤྱོད་པ་བཞི། །མི་ཟད་བརྒྱད་ཅུ་ལ་སོགས་མཐར་ཕྱིན་མཛད། ། འོ་ན་བསྐལ་པ་བགྲང་བ་ལས་འདས་པར་བྱང་ཆུབ་སེམས་དཔས་སྤྱད་པར་བྱ་བའི་ཆོས་དེ་གང་ཞེ་ན། སྡུས་པ་ལས། བདག་ཉིད་ཆེན་པོ་སེམས་ཅན་ཡོངས་སུ་སྨིན་བྱ་དང༌། །ཞིང་སྦྱོང་ཕ་རོལ་ཕྱིན་རྫོགས་དོན་བྱེད་ཁོ་ནར་ཟད། །ཅེས་གསུངས་པ་ལྟར། སེམས་ཅན་ཡོངས་སུ་སྨིན་པར་མཛད་པ་དང༌། སངས་རྒྱས་ཀྱི་ཞིང་སྦྱོང་བ་དང༌། ཕ་རོལ་ཏུ་ཕྱིན་པ་དྲུག་རྫོགས་པར་མཛད་པ་སྟེ་རྣམ་པ་གསུམ་མམ། ཡང་ན། མདོ་སྡེ་རྒྱན་ལས། ལུས་ཅན་ཐེག་པ་ཆེན་༼ཨེ༦༦བ༽པོ་དང༌། །ཐེག་པ་དམན་ལ་མོས་པ་དང༌། །གཉིས་པོ་འདུན་པར་བྱ་བ་དང༌། །གདུལ་བའི་ཞིང་ན་བརྟན་རྣམས་ཀྱི། །སྤྱོད་པ་བཞི་པོ། ཞེས་བཤད་པ་ལྟར། ཐེག་ཆེན་ལ་མོས་པ་རྣམས་ཀྱི་ཕྱིར་ཕ་རོལ་ཏུ་ཕྱིན་པ་བཅུའི་སྤྱོད་པ། ཐེག་དམན་ལ་མོས་པ་རྣམས་ཀྱི་ཕྱིར་བྱང་ཕྱོགས་སོ་བདུན་གྱི་སྤྱོད་པ། གཉི་ག་ལ་མོས་པ་རྣམས་མཐུས་འདུན་པར་བྱ་བའི་ཕྱིར་མངོན་པར་ཤེས་པའི་སྤྱོད་པ། ཐམས་ཅད་གདུལ་བའི་ཕྱིར་སེམས་ཅན་སྨིན་པའི་སྤྱོད་པ་སྟེ་རྣམ་པ་བཞིའམ། བློ་གྲོས་མི་ཟད་པས་ཞུས་པའི་མདོ་ལས་བྱང་ཆུབ་སེམས་དཔའ་རྣམས་ཀྱི་མི་ཟད་པ་བརྒྱད་ཅུ་གསུངས་པ་རྣམས་ཏེ། སེམས་བསྐྱེད་པ་མི་ཟད་པ་དང༌། བསམ་པ་དང༌། སྦྱོར་བ་དང༌། ལྷག་པའི་བསམ་པ་དང༌། ཕ་རོལ་ཏུ་ཕྱིན་པ་དྲུག་དང༌། ཚད་མེད་བཞི་དང༌། མངོན་ཤེས་ལྔ་དང༌། བསྡུ་བ་བཞི་དང༌། སོ་སོ་ཡང་དག་པ་རིག་པ་བཞི་དང༌། རྟོན་པ་བཞི་དང༌། ཚོགས་གཉིས་དང༌། བྱང་ཕྱོགས་སོ་བདུན་དང༌། ཞི་ལྷག་གཉིས་དང༌། གཟུངས་སྤོབས་གཉིས་དང༌། ཆོས་ཀྱི་མདོ་བཞི་དང༌། བགྲོད་པ་གཅིག་དང༌། ཐབས་ལ་མཁས་པ་མི་ཟད་པ་རྣམས་དང༌། གཞན་ཡང་བཟང་པོ་སྤྱོད་པ་ཚད་མེད་པས་སངས་རྒྱས་ཀྱི་ཡོན་ཏན་བསམ་བརྗོད་ཀྱི་ཡུལ་ལས་འདས་པ་ཐོབ་ཅིང་མཐར་ཕྱིན་པར་མཛད་དོ། །

ལྔ་པ་ཞར་བྱུང་ནི། སེམས་མཆོག་ཐོག་མར་བསྐྱེད་དང་ས་དང་པོ། །བརྒྱད་པའི་སྐབས་ནས་ཕྱིར་མི་ལྡོག་པ་གསུམ། ། དབང་པོའི་ཁྱད་ཡིན་ཐུབ་མཆོག་དང་པོའོ། ། བྱང་ཆུབ་སེམས་དཔའ་དབང་རྣོན་སེམས་མཆོག་དང་པོར་བསྐྱེད་པ་ཙམ་གྱིས་ཕྱིར་མི་ལྡོག་པ་དང༌། དབང་འབྲིང་ས་དང་པོའི་སྐབས་དང༌། དབང་རྟུལ་ས་བརྒྱད་པའི་སྐབས་ནས་ཕྱིར་མི་ལྡོག་པ་གསུམ། ཤིན་ཏུ་རྟུལ་པོ་ས་དགུ་པའི་སྐབས་སུའང་བཤད་དེ་དེ་དག་ཀྱང་གོང་སྨོས་ལྟར་དབང་པོའི་ཁྱད་པར་ཡིན་ཅིང༌། བདག་ཅག་གི་སྟོན་པ་ཐུབ་མཆོག་དོན་ཀུན་གྲུབ་པ་འདི་ནི་དང་པོ་ཡིན་ཏེ་བྲམ་ཟེ༼ཨེ༦༧ན༽རྒྱ་མཚོ་རྡུལ་གྱི་ཚེ་ཐུགས་དང་པོ་བསྐྱེད་པ་ཉིད་ནས་ཕྱིར་མི་ལྡོག་པའམ། བྱང་ཆུབ་སེམས་དཔའ་སྐྱོན་མེད་པ་ལ་ཞུགས་པར་དབུ་མ་པ་ཆོས་བཤེས་ཀྱི་ཤེར་ཊཱིཀ་ཏུ་གསལ་ལོ། །སྟོན་པ་ཉིད་སྔོན་བྱང་ཆུབ་ཀྱི་ལམ་དུ་ཇི་ལྟར་གཤེགས་པ་སྐབས་དང་པོའི་འགྲེལ་པའོ།། །། ༈ སྐབས་གཉིས་པ་དེ་བཞིན་གཤེགས་པ་འཚང་རྒྱ་བའི་ཚུལ་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་ནི། བདེར་གཤེགས་འཚང་རྒྱའི་ཚུལ་ལ་ལུགས་གསུམ་སྟེ། ། བདག་ཅག་གི་སྟོན་མཆོག་བདེ་བར་གཤེགས་པ་ཉིད་མངོན་པར་རྫོགས་པར་འཚང་རྒྱ་བའི་ཚུལ་ལའང་ཐེག་དམན་དང་ཐེག་ཆེན་གསང་སྔགས་ཀྱི་སྡེ་སྣོད་ལས་འབྱུང་བའི་ལུགས་སྲོལ་གསུམ་ཡོད་དོ། །སྟེ་ཞེས་པ་ལྷག་བཅས་ཀྱི་སྒྲས་མཚན་དཔེའི་སྦྱར་བའོ། ། གཉིས་པ་ལ་གསུམ། ཐེག་དམན་ཉན་ཐོས་ཀྱི་འདོད་པ། ཐེག་པ་ཆེན་པོ་པ་རྣམས་ཀྱི་བཞེད་པ། གསང་སྔགས་རྡོ་རྗེ་ཐེག་པའི་ཚུལ་ལས་འབྱུང་བའོ། །དང་པོ་ནི། ཉན་ཐོས་པ་རྣམས་གྲངས་མེད་གསུམ་གྱི་མཐར། །བསྐལ་པ་བརྒྱ་ཡིས་མཚན་དཔེའི་རྒྱུ་བསྒྲུབས་ཏེ། ། དགའ་ལྡན་གནས་འཁྲུངས་མཛད་པ་བཅུ་གཉིས་བསྟན། །ཚོགས་ལམ་ཆེན་པོའི་རྟེན་ལ་རྡོར་གདན་དུ། ། བཞུགས་པ་ཚུན་ཆད་སོ་སྐྱེ་འཆིང་ལྡན་ཏེ། །སྟན་ཐོག་གཅིག་ལ་ལམ་བཞི་མཐར་ཕྱིན་མཛད། ། ཟད་དང་མི་སྐྱེ་ཤེས་པས་སངས་རྒྱས་འདོད། །

དེ་ལ་ཉན་ཐོས་པ་རྣམས་ཀྱིས་གོང་དུ་སྨོས་པ་ལྟར་གྲངས་མེད་གསུམ་དུ་ཚོགས་བསགས་པའི་མཐར་སངས་རྒྱས་སྐར་རྒྱལ་ལ་ཚིགས་བཅད་གཅིག་གིས་ཞག་བདུན་བར་མ་ཆད་དུ་བསྟོད་པས་བསྐལ་པ་དགུའི་ཚོགས་འདུམས། དེ་ནས་བསྐལ་པ་འདིའི་སངས་རྒྱས་འོད་སྲུངས་བསྙེན་བཀུར་བ་ཡན་ཆད་ལ་བསྐལ་པ་དགུ་བཅུ་གོ་གཅིག་སྟེ་བསྐལ་ཆེན་བརྒྱར་མཚན་དཔེའི་རྒྱུ་བསྒྲུབས་ནས་དགའ་ལྡན་གྱི་གནས་སུ་ལྷའི་བུ་དམ་པ་ཏོག་དཀར་པོར་སྐུ་འཁྲུངས་ཤིང༌། དེ་༼ཨེ༦༧བ༽ནས་དགའ་ལྡན་གྱི་གནས་ནས་འཕོ་བ་སོགས་མཛད་པ་བཅུ་གཉིས་བསྟན་པ་སྟེ། དེའང་སྲིད་པ་ཐ་མ་པ་རྒྱལ་བུ་དོན་གྲུབ་ཀྱི་དུས་གྲངས་མེད་གསུམ་གྱིས་ཚོགས་རྫོགས་ཀྱང་ཚོགས་ལམ་ཆེན་པོའི་རྟེན་ཙམ་ཡིན་ཅིང༌། དེ་ནས་རྡོ་རྗེའི་གདན་ལ་བཞུགས་པ་ཚུན་ཆད་སོ་སོའི་སྐྱེ་བོ་འཆིང་བ་ཀུན་ལྡན་ཡིན་ལ། བྱང་ཆུབ་ཀྱི་ཤིང་དྲུང་དུ་སྲོད་ལ་བདུད་དཔུང་བྱེ་བ་ཕྲག་སོ་བདུན་བཏུལ། སྟན་ཐོག་གཅིག་དེ་ཁོ་ནར་བདེན་བཞི་མི་རྟག་སོགས་བཅུ་དྲུག་རྟོགས་པའི་ལམ་གྱིས་སྦྱོར་མཐོང་སྒོམ་པ་མི་སློབ་པའི་བར་ལམ་བཞི་མཐར་ཕྱིན་པར་མཛད་ཅིང༌། ཟད་པ་དང་མི་སྐྱེ་བ་ཤེས་པས་སངས་རྒྱས་པ་དང༌། དེའི་སྔོན་དུ་རིང་འཕུར་སྐྱེས་དང་ལྷག་སྤྱོད་ལས་འཇིག་རྟེན་པའི་བསམ་གཏན་གྱི་མན་ངག་བླངས་ཏེ་སྲིད་རྩེའི་སྙོམས་འཇུག་མན་ཆད་ལ་འདོད་ཆགས་དང་བྲལ་ཟིན་པའི་ཆགས་བྲལ་སྔོན་སོང་གི་སངས་རྒྱས་ཡིན་པར་འདོད་དོ། ། གཉིས་པ་ནི། ཐེག་ཆེན་ཁ་ཅིག་ཕལ་ཆེར་མཐུན་པར་སྨྲ། ། ཐེག་ཆེན་ཐུན་མོང་བ་ཁ་ཅིག་གིས་ཀྱང་ས་ལམ་གྱི་ཁྱད་པར་ཅུང་ཟད་མ་གཏོགས་གོང་སྨོས་ཉན་ཐོས་ཀྱི་ལུགས་དེ་དང་ཕལ་ཆེར་མཐུན་པར་སྨྲ་བ་ཡོད་དེ་ཡོན་ཏན་ཡོངས་སུ་བཀོད་པའི་མདོ་ལས། ངས་བླ་ན་མེད་པའི་བྱང་ཆུབ་ཏུ་སེམས་དང་པོ་བསྐྱེད་པ་ནས་བཟུང་སྟེ། བསྐལ་པ་ཆེན་པོ་གྲངས་མེད་པ་གསུམ་དུ་བརྩོན་པ་ཆེན་པོས་ཚོགས་བསགས་ཤིང༌། ཚེ་ལོ་བརྒྱ་པའི་ཚེ་སེམས་ཅན་ལོང་བ་འདྲེན་པ་མེད་པ་རྣམས་ལ་གཟིགས་ཏེ།

ཛམྦུའི་གླིང་འདི་ཉིད་དུ་སངས་རྒྱས་ཏེ་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་ཡོངས་སུ་བསྐོར་རོ། །ཞེས་པས་སོ། ། གཞན་དུ་བསྐལ་པ་དཔག་མེད་སྔོན་རོལ་ནས། །དབང་པོའི་ཏོག་སོགས་རྒྱལ་བར་གྱུར་བར་གསུངས། ། གཞན་དུ་ངེས་པའི་དོན་ཁོ་ནའི་དབང་དུ་བྱས་ན་བསྐལ་པ་དཔག་ཏུ་མེད་པའི་གོང་དུ་མངོན་པར་རྫོགས་པར་སངས་རྒྱས་ཟིན་པ་ཡིན་ཏེ། ཡབ་སྲས་མཇལ་བའི་མདོར། སྔོན་འདས་པའི་དུས་བསྐལ་པ༼ཨེ༦༨ན༽དཔག་ཏུ་མེད་པའི་གོང་རོལ་དུ་འཇིག་རྟེན་ཁམས་གངྒཱའི་ཀླུང་གི་བྱེ་མ་སྙེད་ཀྱི་ཞིང་གཅིག་ཏུ་གྱུར་པ་དེར། དེ་བཞིན་གཤེགས་པ་དབང་པོའི་ཏོག་ཅེས་བྱ་བར་སངས་རྒྱས་ནས་སེམས་ཅན་གྱི་དོན་མཛད་དེ་མྱ་ངན་ལས་འདས་ནས། སླར་ཡང་དེ་འོག་ཏུ་སངས་རྒྱས་པའི་ཚུལ་བསམ་གྱིས་མི་ཁྱབ་པ་བསྐལ་པ་འདིའི་བར་དུ་བསྟན་ཅིང༌། ད་དུང་ཡང་སོ་སོ་སྐྱེ་བོ་སེམས་དང་པོ་བསྐྱེད་པ་ནས་བཟུང་སྟེ། སངས་རྒྱས་པའི་ཚུལ་འཁོར་བ་མ་སྟོངས་བར་དུ་མཛད་དོ་ཞེས་པ་ནས། དཔའ་བོ་ཆེན་པོ་ཐབས་མཁས་ཏེ། །སེམས་ཅན་ཡོངས་སུ་སྨིན་མཛད་ཕྱིར། །བྱེ་བ་ཕྲག་བརྒྱར་རྒྱལ་བ་ཉིད། །སངས་རྒྱས་ཉིད་དུ་བསྟན་གྱུར་ཀྱང༌། །ད་དུང་ཡང་ནི་འདྲེན་པ་ཁྱོད། །སངས་རྒྱས་མང་པོ་སྟོན་པར་མཛད། །ཅེས་དང༌། པདྨ་དཀར་པོ་ལས། རིགས་ཀྱི་བུ་ང་ནི་བསྐལ་པ་བྱེ་བ་ཁྲག་ཁྲིག་བརྒྱ་སྟོང་མང་པོའི་གོང་རོལ་ཏུ་མངོན་པར་རྫོགས་པར་སངས་རྒྱས་སོ་ཞེས་དང༌། རྒྱུད་དེ་ཉིད་བསྡུས་པ་ལས། བཅོམ་ལྡན་འདས་བསྐལ་པ་བསམ་གྱིས་མི་ཁྱབ་པར་མངོན་པར་རྫོགས་པར་སངས་རྒྱས་ནས་ཤཱཀྱའི་རིགས་སུ་སྐྱེ་བ་སྟོན་པར་མཛད་དོ། །ཞེས་སོགས་འབྱུང་ངོ༌། །

དང་པོར་ཚོགས་སྦྱོར་གཉིས་པར་གཅིག་ནས་བདུན། །གསུམ་པར་དག་པ་གསུམ་བགྲོད་སྲིད་མཐའ་ལ། ། འོག་མིན་འོད་ཟེར་དབང་ནོད་རྡོར་ཏིང་སྐྱེས། །ལོངས་སྐུར་འཚང་རྒྱ་སྤྲུལ་པས་དོན་མཛད་མཐུན། ། དེ་ལ་ཐེག་ཆེན་པ་རྣམས་ཀྱི་ལུགས་སུ་གྲངས་མེད་དང་པོ་ཚོགས་ལམ་དང་སྦྱོར་ལམ་ངེས་འབྱེད་ཆ་བཞི་བགྲོད། གཉིས་པར་ས་དང་པོ་ནས་བདུན་པའི་བར་དང༌། གསུམ་པའི་སྐབས་སུ་དག་པ་ས་གསུམ་བགྲོད་ནས་སྲིད་པ་ཐ་མ་པའི་སྐབས་སུ་འོག་མིན་དུ་ཕྱོགས་བཅུའི་རྒྱལ་བ་རྣམས་ལས་འོད་ཟེར་ཆེན་པོའི་དབང་བསྐུར་ནོད་ཅིང་རྡོ་རྗེ་ལྟ་བུའི་ཏིང་ངེ་འཛིན་སྐྱེས་ཏེ་ལོངས་སྤྱོད་རྫོགས་པའི་སྐུར་༼ཨེ༦༨བ༽སངས་རྒྱས་ནས་རིང་པོར་མ་ལོན་པར་སྤྲུལ་པའི་གཟུགས་ཀྱིས་རྡོ་རྗེའི་གདན་དུ་འཚང་རྒྱ་བའི་ཚུལ་བསྟན་ཏེ་འགྲོ་བའི་དོན་མཛད་པར་བཞེད་པ་མཐུན་པར་འབྱུང་ངོ༌། །འོག་མིན་དུ་འཚང་རྒྱ་བའི་ཚུལ་ལ་བཞེད་པ་གཉིས་ཏེ། ཁ་ཅིག་འོག་མིན་སྟུག་པོ་བཀོད་པའི་ཞིང་དུ་སངས་རྒྱས་པའི་རྗེས་ལ་གཙང་གནས་ཀྱི་འོག་མིན་དུ་འཚང་རྒྱ་བའི་ཚུལ་བསྟན་པར་བཞེད་དེ། ལང་ཀར་གཤེགས་པ་ལས། གཙང་མའི་རིས་དག་སྤངས་པ་ཡི། །འོག་མིན་གནས་མཆོག་ཉམས་དགའ་བར། །ཡང་དག་སངས་རྒྱས་དེར་སངས་རྒྱས། །སྤྲུལ་པ་པོ་གཅིག་འདིར་སངས་རྒྱས། །ཞེས་དང༌། འདོད་པའི་ཁམས་དང་གཟུགས་མེད་དུ། །སངས་རྒྱས་མངོན་པར་སངས་མི་རྒྱ། །གཟུགས་ཀྱི་ཁམས་ཀྱི་འོག་མིན་དུ། །འདོད་ཆགས་བྲལ་ཁྱེད་དེར་སངས་རྒྱ། །ཞེས་པའི་ལུང་སྔ་ཕྱིའི་དགོངས་པ་གུང་སྦྲེལ་བར་འཛད་དོ། །སློབ་དཔོན་ངག་དབང་གྲགས་པས། དཔལ་ལྡན་སྟུག་པོ་བཀོད་པ་ཉིད་དུ་དོན་དམ་ཐུགས་ཆུད་ཅིང༌། །དགའ་ལྡན་སྐྱེ་བོའི་དོན་མཛད་ཕྱིར་ནི་དམ་པ་ཏོག་དཀར་གྱུར། །དེ་ནས་འདིར་ནི་འགྲོ་བའི་དོན་དུ་ཤཱཀྱའི་ཏོག་གྱུར་གང༌། །འཆི་བདག་ལས་རྒྱལ་སྒྱུ་མ་ཀུན་སྟོན་དེ་ནི་རྒྱལ་གྱུར་ཅིག །ཅེས་སྟུག་པོ་བཀོད་པར་སངས་རྒྱས་ནས་དགའ་ལྡན་དུ་སྐྱེ་བ་བཞེས་པར་གསུངས་པའང་མི་འགལ་ཏེ་ལོངས་སྐུ་བརྙེས་ཟིན་ནས་གཅིག་དང་དུ་མའི་ཆོ་འཕྲུལ་མཐའ་ཡས་པ་ལ་མངའ་མཛད་པའི་ཕྱིར་རོ། །འགའ་ཞིག་ལུང་གོང་མའི་ངོས་འཛིན་གཙང་རིས་ལས་གོང་དུ་སྤགས་པའི་འོག་མིན་ལ་ངོས་འཛིན་ཅིང་ཐོག་མར་དེ་ཉིད་ཁོ་ནར་སངས་རྒྱས་པར་བཞེད་པའང་སྣང་ངོ༌། །

གསུམ་པ་ལ་གཞི། བྱ་སྤྱོད་ཀྱི་ལུགས། རྣལ་འབྱོར་རྒྱུད་ཀྱི་ལུགས། རྣལ་འབྱོར་བླ་མེད་ཀྱི་ལུགས། ཞར་བྱུང་འོག་མིན་གྱི་རྣམ་གྲངས་བཤད་པའོ། །དང་པོ་ནི། རྡོ་རྗེ་ཐེག་པ་བྱ་བའི་རྒྱུད་ལས་ནི། །མེ་ཏོག་ཀུན་ཏུ་སྟོན་ལས་སྔགས་ཐོས་ནས། ། སྤྱོད་པ་སྤྱད་མཐར་དགའ་ལྡན་ནས་སྤྲུལ་སོགས། །ཐེག་ཆེན་སྤྱི་དང་སྤྱོད་རྒྱུད་ཁྱད་པར་༼ཨེ༦༩ན༽མཐུན། ། རྒྱལ་བ་འཚང་རྒྱ་བའི་ཚུལ་རྡོ་རྗེ་ཐེག་པའི་བཀའ་སྲོལ་གསར་རྙིང་རྣམས་ལས་མི་འདྲ་བ་མང་དུ་གསུངས་པའི་གཙོ་བོར། བྱ་བའི་རྒྱུད་ལས། དང་པོར་ཐུགས་བསྐྱེད་ནས་དེ་བཞིན་གཤེགས་པ་མེ་ཏོག་ཀུན་ཏུ་སྟོན་པའི་སྤྱན་སྔར་སྔགས་ཐོས་ཏེ་སྔགས་ཀྱི་སྤྱོད་པ་སྤྱད་པའི་སྒོ་ནས་གྲངས་མེད་གསུམ་དུ་ཚོགས་བསགས་ཤིང༌། དམ་པ་ཏོག་དཀར་པོ་ནས་འཕོས་པ་ཟས་གཙང་གི་སྲས་སུ་གྱུར་ནས་སངས་རྒྱས་པ་སོགས་ཐེག་ཆེན་སྤྱི་དང་ཁྱད་པར་བཤད་སྲོལ་རགས་པར་མཐུན་ཞིང༌། སྤྱོད་རྒྱུད་ལས། སེམས་བསྐྱེད་དེ་སྔགས་ཀྱི་སྤྱོད་པ་སྤྱད་ནས་ས་བཅུ་མངོན་དུ་བྱས་ཤིང་འོག་མིན་དུ་ལོངས་སྐུར་སངས་རྒྱས་པའི་ཚུལ་བསྟན་པར་བཤད་པ་སོགས་ཐེག་ཆེན་སྤྱི་དང་ཁྱད་པར་དུ་མཐུན་ནོ། ། གཉིས་པ་ལ་གསུམ་གྱི་དང་པོ། དེ་ཉིད་བསྡུས་པར་དོན་གྲུབ་སྙིང་པོ་ལ། །བཞུགས་ཚེ་སངས་རྒྱས་མཐུས་སྐུལ་ཏིང་འཛིན་ལས། ། བཞེངས་ཏེ་དབང་བསྐུར་བརྙེས་ནས་མངོན་བྱང་ཆུབ། ། རྣལ་འབྱོར་རྒྱུད་དེ་ཉིད་བསྡུས་པ་ནས། བྱང་ཆུབ་སེམས་དཔའ་དོན་གྲུབ་བྱང་ཆུབ་ཀྱི་སྙིང་པོར་བཞུགས་པ་ལ་སངས་རྒྱས་རྣམས་ཀྱིས་བསྐུལ་ནས། མི་གཡོ་བའི་ཏིང་ངེ་འཛིན་ལས་བཞེངས་ཏེ་སེམས་བསྐྱེད་ཅིང་དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་ནས་མངོན་པར་རྫོགས་པར་སངས་རྒྱས་པར་བཤད་དོ། ། གཉིས་པ། ཤཱཀྱ་བཤེས་གཉེན་དཀའ་ཐུབ་མཛད་པའི་ཚེ། །ཡེ་ཤེས་སྐུ་ལུས་འོག་མིན་གཤེགས་པ་ལ། ། རྒྱལ་བས་དབང་བསྐུར་མངོན་སངས་རྒྱས་པ་དང༌། ། སློབ་དཔོན་ཤཱཀྱ་བཤེས་གཉེན་སོགས་ཀྱིས་ཟས་གཙང་གི་སྲས་ཆུ་བོ་ནཻ་རཉྫ་ནའི་འགྲམ་དུ་དཀའ་ཐུབ་མཛད་པའི་ཚེ་སངས་རྒྱས་རྣམས་ཀྱིས་བསྐུལ་བས།

ཡེ་ཤེས་ཀྱི་ལུས་འོག་མིན་དུ་བྱོན་པ་ལ་སངས་རྒྱས་རྣམས་ཀྱིས་དབང་བསྐུར་ཏེ་སངས་རྒྱས་ནས། སླར་རྣམ་སྨིན་གྱི་ལུས་ལ་ཞུགས་ནས་སྤྲུལ་སྐུར་འཚང་རྒྱ་ཚུལ་བསྟན་པར་བཤད་པ་དང་མཐུན་པར། བོད་དུའང་ལོ་ཆེན་༼ཨེ༦༩བ༽རིན་བཟང་དང༌། དགྱེས་རྡོར་གྱི་འགྲེལ་བྱེད་ཁ་ཅིག་བཞེད་ལ། དེ་ལྟར་ཡང་སངས་རྒྱས་ཡེ་ཤེས་ཞབས་ཀྱི་གྲོལ་བའི་ཐིག་ལེ་ལས། ཅི་ཕྱིར་ཤཱཀྱ་ཐུབ་པ་ཡིས། །གྲངས་མེད་གསུམ་དུ་ཚོགས་བསགས་ཀྱང༌། །འདི་དོན་མ་རྟོགས་ནེ་རཉྫར། །ཅི་ཡང་མ་ཡིན་ཏིང་འཛིན་གནས། །དེ་ཚེ་ཕྱོགས་བཅུའི་བདེ་གཤེགས་ཀྱིས། །ཐལ་བྱུང་བློ་ཅན་དེ་བཟློག་སྟེ། །ནམ་མཁའི་དབྱིངས་ལྟར་རྣམ་དག་པའི། །ཟབ་གསལ་གཉིས་མེད་རབ་བསྟན་པས། །ནམ་ཕྱེད་དུས་ན་རྒྱལ་བ་ལྟར། །དེ་ཉིད་བསྒོམས་པས་ཐོ་རངས་དུས། །སྐད་ཅིག་གིས་ནི་ཡང་དག་རྟོགས། །འགྲོ་བ་འདུལ་བར་བྱ་བའི་ཕྱིར། །བྱང་ཆུབ་སྙིང་པོར་བཞུགས་ནས་ཀྱང༌། །དཔུང་ཆེན་བདུད་རྣམས་རབ་བཅོམ་སྟེ། །སེམས་ཅན་གཟུང་བར་བྱ་དོན་དུ། །ཆོས་ཀྱི་འཁོར་ལོ་བསྐོར་བའོ། །ཞེས་དང༌། སྔ་འགྱུར་གྱི་རྒྱུད་སྒྱུ་འཕྲུལ་བླ་མ་ལས་ཀྱང༌། དོན་གྲུབ་དཀའ་ཐུབ་ལུས་ཅན་ལ། །ཕྱོགས་བཅུའི་རྒྱལ་བ་སྤྲིན་བཞིན་དུ། །འདུས་པས་ལོངས་སྤྱོད་དོན་གྱི་ཕྱིར། །སྲོད་དང་ཐོ་རེངས་དུས་ཉིད་དུ། །ཉི་ཟླ་ཟ་བའི་དབང་བྱིན་ནས། །རོལ་པའི་ཀ་ར་བསྟན་པ་ཡིས། །དེ་བཞིན་དེ་བཞིན་གཤེགས་པའོ། །ཞེས་གསུངས་སོ། ། གསུམ་པ། ཀུན་སྙིང་སྲིད་པ་ཐ་མར་རྒྱལ་རྣམས་ལས། །དབང་ཐོབ་གྲངས་མེད་སྔོན་རོལ་སངས་རྒྱས་ཏེ། ། སླར་ཡང་ཤཱཀྱའི་རིགས་སུ་སྟོན་པར་བཞེད། ། ཡོ་གའི་ཤིང་རྟ་ཆེན་པོ་སློབ་དཔོན་ཀུན་དགའི་སྙིང་པོས། རྒྱལ་བས་སེམས་བསྐྱེད་ནས་གྲངས་མེད་གསུམ་དུ་ཚོགས་བསགས་ཏེ་བསམ་གཏན་དང་གཟུགས་མེད་སོགས་ཀྱི་ཏིང་ངེ་འཛིན་ཐམས་ཅད་བསྐྱེད་ཅིང་སྲིད་པ་ཐ་མ་པར་མཛད། སངས་རྒྱས་རྣམས་ལས་དབང་བསྐུར་བ་ཐོབ་ཅིང་བསྐལ་པ་མང་པོའི་སྔོན་རོལ་ཏུ་སངས་རྒྱས་ནས་སླར་ཤཱཀྱའི་རིགས་སུ་སྐྱེ་བ་བསྟན་པར་བཤད་པ་ལེགས་ཏེ།

རྩེ་མོར། བསྐལ་པ་གྲངས་མེད་སྔོན་དུ་ནི། །བཅོམ་ལྡན་བྱང་ཆུབ་མཛད་པ་གང༌། །ཞེས་དང༌། རྡོ་རྗེ་སྙིང་པོ་རྒྱན་གྱི་རྒྱུད་༼ཨེ༧༠ན༽ལས། དེ་ནས་བཅོམ་ལྡན་འདས་ཤཱཀྱ་ཐུབ་པས་དེ་དག་གིས་གསོལ་བ་བཏབ་པའི་ཚིག་ཉེ་བར་གསན་ནས། འོག་མིན་གྱི་གནས་ནས་བྱོན་ཏེ་དགའ་ལྡན་གྱི་གནས་སུ་བཞུགས་ནས་དགའ་ལྡན་གྱི་རིས་ཀྱི་ལྷའི་བུ་རྣམས་ལ་ཆོས་བསྟན་ནས་ཟས་གཙང་གི་རིགས་ལ་མངོན་པར་གཟིགས་ཏེ། ཞེས་སོ། ། གསུམ་པ་བླ་མེད་ཀྱི་ལུགས་ལྟར་ན། བླ་མེད་ངེས་དོན་སྲིད་མཐའི་བྱང་སེམས་ཞིག །འོག་མིན་ཆེན་པོར་ཐུན་མིན་ཟབ་ལམ་གྱི། ། ཉེ་རྒྱུས་རྡོ་རྗེ་འཆང་གྱུར་སྤྲུལ་པའི་སྐུ། །སངས་རྒྱས་ཚེ་ནའང་ཉེ་རྒྱུས་བགྲོད་པར་གསུངས། ། རྣལ་འབྱོར་བླ་མེད་ཆེན་པོ་ཕ་མ་གཉིས་མེད་ཀྱི་རྒྱུད་རྣམས་ཀྱི་དགོངས་པ་དང་བསྟུན་སློབ་དཔོན་སོ་སོའི་བཤད་ཚུལ་མང་ཡང་སྤྱི་ཙམ་དུ་སྣང་ཚུལ་དང་བསྟུན་པ་ཤཱཀྱ་བཤེས་གཉེན་ལྟར་འཆད་པའང་ཡོད་ཀྱང༌། ངེས་དོན་དུ་སྲིད་པ་ཐ་མའི་བྱང་སེམས་སུ་གྱུར་པ་ཞིག་གནས་འོག་མིན་ཆེན་པོར་ལམ་ཐུན་མོང་མ་ཡིན་པའི་ཟབ་ལམ་གྱི་ཉེ་རྒྱུ་ལ་བརྟེན་ནས་མངོན་པར་བྱང་ཆུབ་པ་ལྔ་ལ་སོགས་པས་རྡོ་རྗེ་འཆང་ཉིད་དུ་སངས་རྒྱས་པར་གྱུར་ཅིང༌། སླར་སྤྲུལ་པའི་སྐུ་འཛམ་གླིང་མ་ག་དྷཱར་སངས་རྒྱས་པའི་ཚུལ་བསྟན་པའི་ཚེ་ནའང་བཙུན་མོའི་འཁོར་ལ་ལོངས་སྤྱོད་པ་སོགས་ཉེ་རྒྱུས་ལམ་བགྲོད་ཅིང་སྤངས་རྟོགས་མཐར་ཕྱིན་པར་གསུངས་ཏེ། དུས་འཁོར་བསྡུས་རྒྱུད་ལས། མི་རྣམས་དགྲོལ་བའི་དོན་ནུ་སྲས་དང་བཅས་པ་རྒྱལ་བའི་བདག་པོ་ལས་ཀྱི་སར་ནི་རབ་བཞུགས་ཏེ། །མངལ་ནི་རབ་ཏུ་བཟུང་བར་མཛད་ཅིང་མཆོག་གི་ཐུགས་རྗེ་དག་གིས་བྱང་ཆུབ་བསྐྱེད་པར་མཛད་ནས་ནི། །ཉོན་མོངས་དང་ནི་བདུད་རྣམས་བཅོམ་ནས་ས་ཡི་སྟེང་གི་གནས་སུ་ཆོས་ཀྱི་འཁོར་ལོ་རབ་བསྐོར་ཏེ། །སྤྲུལ་པ་སྒྱུ་མ་མཛད་ནས་སླར་ཡང་བཅོམ་ལྡན་འདས་ནི་དག་པའི་སྐུ་ཅན་དེ་ཉིད་ཁོ་ནའོ། །ཞེས་དང༌།

འགྲེལ་ཆེན་ལས། སངས་རྒྱས་བཅོམ་ལྡན་འདས་སྔར་ས་བཅུ་གཉིས་ཀྱི་དབང་ཕྱུག་ཏུ་གྱུར་པ། མཁས་པ་སྒྱུ་འཕྲུལ་ཆེན་པོ་འཆང་བ་སྒྱུ་འཕྲུལ་༼ཨེ༧༠བ༽ཆེན་པོའི་མིག་འཕྲུལ་དང་ལྡན་པ། འཕགས་པའི་ཡུལ་དུ་ལུམ་བི་ནཱིར་ཤཱཀྱའི་རིགས་མིའི་དབང་པོ་ཟས་གཙང་མའི་ལྷ་མོ་སྒྱུ་འཕྲུལ་ཆེན་མོའི་ལྷུམས་ནས་བལྟམས་པ་ནི་གཞོན་ནུ་དོན་ཀུན་གྲུབ་པ་ཡིན་ལ། ཞེས་དང༌། རྒྱུད་གཞན་ལས་ཀྱང་གསལ་བར་འབྱུང་ངོ༌། ། བཞི་པ་ནི། འོག་མིན་ལ་ཡང་དོན་རྟགས་རིག་གསར་རྟོག །འཇིག་རྟེན་དྲུག་ཏུ་སངས་རྒྱས་གསང་བས་བཤད། ། འཚང་རྒྱ་བའི་གནས་འོག་མིན་ཅེས་པ་ལའང་མཐའ་དཔྱད་ན་མདོ་རྒྱུད་རྣམས་ལས་རྒྱ་ཆེ་ཆུང་འགའ་ཞིག་ཏུ་བཤད་ཅིང༌། གྲུབ་པའི་སློབ་དཔོན་སངས་རྒྱས་གསང་བས་མཛད་པའི་སྤྱན་འགྲེལ་ལས། དོན་གྱི་འོག་མིན་ཆོས་ཀྱི་དབྱིངས་ཏེ་སངས་རྒྱས་བཞུགས་གནས་ཡིན་ཞིང་དེའི་གོང་ན་གཞན་མེད་པའི་ཕྱིར་རོ། །རྟགས་ཀྱི་འོག་མིན་དབྱིངས་དང་ཡེ་ཤེས་དབྱེར་མེད་ཀྱི་རྟགས་སུ་གཞལ་ཡས་ཁང་གི་དབྱིབས་དང་ཁ་དོག་ཏུ་སྣང་བ་སྟེ་ལོངས་སྤྱོད་རྫོགས་སྐུའི་བཞུགས་གནས་ཡིན་ཞིང་ཆོས་ཀྱི་དབྱིངས་མཚོན་བྱེད་ཀྱི་རྟགས་དེའི་གོང་ན་གཞན་མེད་པའི་ཕྱིར་རོ། །རིག་པའི་འོག་མིན་དངོས་པོའི་གནས་ལུགས་ཇི་ལྟ་བ་བཞིན་རྟོགས་པ་རིག་པའི་ཡེ་ཤེས་ཏེ། དག་པ་གཉིས་ལྡན་གྱི་ཆོས་སྐུའི་བཞུགས་གནས་ཡིན་ཞིང་དེའི་གོང་ན་རིག་པ་གཞན་མེད་པའི་ཕྱིར་རོ། །གསང་བའི་འོག་མིན་ཡུམ་གྱི་མཁའ་སྟེ། གསང་བ་སྐུའི་བཞུགས་གནས་ཡིན་ཞིང༌། གནས་ཀྱི་ཡོན་ཏན་གོང་ན་གཞན་མེད་པའི་ཕྱིར་རོ། །རྟོག་པའི་འོག་མིན་ལས་དང་པོ་པས་འོག་མིན་གྱི་གཞལ་ཡས་ཁང་བསྒོམ་པ་སྟེ། ལྷག་པའི་ཏིང་ངེ་འཛིན་གྱི་དཀྱིལ་འཁོར་གྱི་བཞུགས་གནས་ཡིན་ཞིང༌། དོན་སྤྱི་འཛིན་བྱེད་ཀྱི་རྟོག་པ་དེའི་གོང་ན་གཞན་མེད་པའི་ཕྱིར་རོ། །འཇིག་རྟེན་གནས་ཀྱི་འོག་མིན་གཙང་མ་རིས་ཀྱི་ལྷ་ལྔའི་ཡང་སྟེང་སྟེ། འཕགས་པ་རྣམས་ཀྱི་བཞུགས་གནས་ཡིན་ཞིང་གཟུགས་ཁམས་ཀྱི་གནས་དེའི་གོང་ན་གཞན་མེད་པའི་ཕྱིར་རོ། །ཞེས་བཤད་དོ། །གཞན་ཡང༌།

༼ཨེ༧༡ན༽ ཡང་དག་དོན་དང་རང་སྣང་སྟུག་པོ་བཀོད། །རང་བཞིན་སྤྲུལ་གནས་གཙང་རིས་འོག་མིན་རྣམས། ། སྐུ་གསུམ་ཞིང་དུ་ཀློང་ཆེན་རབ་འབྱམས་བཞེད། ། སྔར་བཤད་པ་དེའང་བསྡུ་ན་འོག་མིན་རིགས་གསུམ་དུ་འདུ་སྟེ། མཐའ་དབུས་ཕྱོགས་ཆ་གང་དུའང་བཞག་ཏུ་མེད་ཅིང་སྤྲོས་པ་ཐམས་ཅད་དང་བྲལ་བའི་ངོ་བོ་སངས་རྒྱས་ཀྱི་ས་མཐར་ཐུག་གམ་བགྲོད་བྱ་དམ་པ་སྟེ་ཡང་དག་དོན་གྱི་འོག་མིན་ཞེས་བྱའོ། །ཆོས་སྐུའི་དབྱིངས་ལས་ཡེ་ཤེས་ཆེན་པོའི་སྣང་བར་རང་བྱུང་བ་འོད་ཀྱི་གཞལ་ཡས་ཁང་དང་གཙོ་འཁོར་དུ་སྣང་བ་ཡེ་ཤེས་ལྔའི་རིགས་སུ་ལྷུན་གྱིས་གྲུབ་ཅིང་དུས་ཐམས་ཅད་དུ་འཕོ་འགྱུར་མེད་པ་རིགས་ལྔ་སོ་སོའི་དཀྱིལ་འཁོར་གྱི་ཚོམ་བུ་ནམ་མཁའི་དབྱིངས་ཀྱི་མཐའ་ཀླས་པར་རང་སྣང་བ་ནི་འོག་མིན་ཆེན་པོ་སྟུག་པོ་བཀོད་པ་ཞེས་བྱའོ། །གདུལ་བྱ་ས་ལ་གནས་པ་རྣམས་ཀྱི་དོན་དུ་དབུས་ན་འོག་མིན་ཁང་བུ་བརྩེགས་པ་སོགས་རིགས་ལྔའི་ཞིང་དུ་སྣང་བ་ནི་རང་བཞིན་སྤྲུལ་སྐུའི་ཞིང་གི་འོག་མིན་དང༌། འདྲེས་མའི་དོན་དུ་མི་མཇེད་ལ་སོགས་པ་འགྲོ་བ་སེམས་ཅན་གྱི་སྣང་བ་དང་མཐུན་པའི་གནས་ཀྱི་མཆོག་རང་རང་གི་འཇིག་རྟེན་དེའི་གཟུགས་ཀྱི་ཁམས་བསམ་གཏན་བཞི་པའི་གཙང་མ་རིས་ཀྱི་ལྷ་ལྔའི་གནས་ཀྱི་འོག་མིན་རགས་པའི་དངོས་པོ་མ་ཡིན་པ། དང་བ་འོད་ཀྱི་རང་བཞིན་ལས་གྲུབ་པའི་གནས། གཞལ་ཡས་ཁང་ལ་སོགས་པ་བཀོད་པའི་བྱེ་བྲག་སྣ་ཚོགས་པས་བརྒྱན་པ་ནི་གཙང་གནས་ཀྱི་འོག་མིན་ཡོངས་སུ་གྲགས་པ་སྟེ། སྔ་མ་གཉིས་ཆོས་སྐུ་དང་ལོངས་སྐུའི་ཞིང༌། ཕྱི་མ་གཉིས་ནི་སྤྲུལ་སྐུའི་གནས་ཏེ་སྐུ་གསུམ་གྱི་ཞིང་དུ་ཀུན་མཁྱེན་ཀློང་ཆེན་རབ་འབྱམས་བཟང་པོས་བཞེད་དོ། ། གཞན་ཡང་དངོས་བཏགས་ཁྱད་སོགས་བཤད་ཚུལ་མང༌། ། དེ་དག་ལས་གཞན་ཡང་འོག་མིན་གྱི་གནས་ལ་བོད་ཀྱི་མཁས་པ་རྣམས་ཀྱིས་དངོས་དང་བཏགས་པའི་ཁྱད་པར་སོགས་བཤད་ཚུལ་དང་དགག་༼ཨེ༧༡བ༽སྒྲུབ་མང་དུ་སྤྲོས་པར་སྣང་ཡང་འདིར་མ་སྨོས་ལ།

སྙིང་པོ་ལྟ་བུ་ཐམས་ཅད་མཁྱེན་པ་སྒྲོལ་བའི་མགོན་པོས། འོག་མིན་སྟུག་པོ་བཀོད་པའི་ཞིང་ལའང་རྗེས་མཐུན་པ་ས་བརྒྱད་དགུ་ལ་སྣང་བ་དང༌། ཅུང་ཟད་བསྒྲིབས་པའི་ཞིང་ཁམས་ས་བཅུ་པ་ལ་སྣང་བ་དང༌། ཤིན་ཏུ་དག་པའི་ཞིང་ཁམས་སངས་རྒྱས་ཁོ་ན་ལ་སྣང་བ་སྟེ་དངོས་བཏགས་ལ་ཕྱེ་ན་གསུམ་ཡོད་ལ། དེ་གསུམ་ལ་རིམ་པར་བཏགས་པ་བ། ཙམ་པོ་དང༌། ཁྱད་པར་ཅན་གསུམ་དུ་བརྡ་སྦྱར་ན་རུང་ངོ༌། །དེ་ལ་ལོངས་སྐུའི་ཞིང་ཁམས་ཞེས་བྱ་ཞིང༌། ལང་གཤེགས་ལས་གཟུགས་ཁམས་ཡིན་པ་དང་གནས་གཙང་མའི་འོག་མིན་མ་ཡིན་པར་ཡང་བཤད་པ་ནི་ལྷའི་བུ་དབང་ཕྱུག་ཆེན་པོའི་གནས་དེ་ཡིན་ལ། དེར་འཚང་རྒྱ་ཚུལ་བཤད་པ་འདིའང་ལོངས་སྐུ་འཚང་རྒྱ་ཚུལ་མ་ཡིན་ཏེ། མཆོག་གི་སྤྲུལ་སྐུ་སྟོན་ཚུལ་ཞིག་ཡིན་ལ། སྤྲུལ་སྐུ་དེ་ནི་བྱང་སེམས་རྣམས་ལ་སྣང་བས་རྩ་བ་དང་སྟོང་གསུམ་དུ་མཛད་པ་བཅུ་གཉིས་སྟོན་པ་ནི་དེས་སྤྲུལ་པའི་ཡན་ལག་ཉིད་དོ། །དེ་ལྟ་བུའི་འོག་མིན་དེའང་བྱང་སེམས་མོས་སྤྱོད་ཤས་ཆེ་བ་རྣམས་དང༌། མ་དག་པའི་ས་ལ་གནས་པའི་འཕགས་པ་རྣམས་ཀྱི་ཐུན་མོང་གི་དགེ་བའི་ལས་ཀྱིས་བསྒྲུབས་པ་ཡིན་པས་རྒྱ་ཚད་ངེས་པ་དང༌། རྣམ་པར་སྣང་མཛད་ཀྱིས་གསར་དུ་བསྒྲུབས་པར་བཤད་པས་སྟུག་པོ་བཀོད་པ་ནི་མ་ཡིན་ཏེ་བདེ་བ་ཅན་བཞིན་ནོ། །དུས་འཁོར་ལས། གཙང་མ་རིས་གནས་ལ་སོགས་པར་བཅོམ་ལྡན་གང་ཞིག་རྣམ་པར་བཞུགས་པ་ཉན་ཐོས་རྣམས་ཀྱི་སླད་དུ་སྟེ། །ཞེས་གསུངས་པའི་གཙང་གནས་ཀྱང་དེ་དང་དོན་གཅིག་པ་ཡིན་ལ། མདོ་ལས་དེ་གཙང་གནས་མིན་པར་གསུངས་པ་ནི་ཉན་ཐོས་ཀྱི་སྡེ་སྣོད་ལས་གསུངས་པའི་གཙང་མའི་གནས་ལྔ་པོ་དེ་རྣམས་མིན་པ་ལ་དགོངས་པའི་ཕྱིར། སྤྱིར་གཙང་གནས་ཡིན་པ་མི་འགལ་ལོ། །འདི་བྱང་སེམས་འཕགས་པ་ཁོ་ནའི་སྤྱོད་ཡུལ་ཡིན་པ་དང་ཉན་ཐོས་ཀྱི་དོན་ཅེས་པའང་མི་འགལ་ཏེ། འདི་ནི༼ཨེ༧༢ན༽ཉན་ཐོས་ལ་སོགས་པ་ཐུན་མོང་གི་གདུལ་བྱ་རྣམས་ལ་ཆོས་འཁོར་སྐོར་བའི་མཆོག་གི་སྤྲུལ་སྐུ་རྣམས་སྤྲུལ་པའི་གཞི་ཡིན་པས་དེ་ལྟར་གསུངས་པའི་ཕྱིར་རོ། །སྤྱིར་ཐེག་ཆེན་ཁོ་ནའི་ཁྱད་ཆོས་དག་པའི་ཞིང་སྤྲུལ་སྐུའི་ཞིང་ཁམས་སུ་གྱུར་པ་ལའང་མཆོག་དམན་གཉིས་ཡོད་དེ།

བྱང་སེམས་འཕགས་པ་གཙོ་ཆེ་བའི་དགེ་རྩ་ལས་གྲུབ་པ་བདེ་བ་ཅན་ལ་སོགས་པ་ནི་ཁམས་གསུམ་དུ་མི་གཏོགས་པའི་དག་ཞིང་རང་དབང་ཅན་ཡིན་ལ། འདི་ནི་གཟུགས་ཁམས་སུ་གཏོགས་པར་བཤད་པས་མ་དག་པའི་ཞིང་ལ་བརྟེན་པ་དང༌། ལང་གཤེགས་ལས། ལྷ་ཡི་ཕོ་བྲང་འོག་མིན་པའོ། །ཞེས་ཀྱང་གསུངས་པས་དབྱེ་བ་ཕྱེད་དགོས་པར་བཞེད་དོ། །སྟོན་པ་མངོན་པར་རྫོགས་པར་འཚང་རྒྱ་བའི་བཞེད་པ་ཐ་དད་ཀྱི་སྐབས་གཉིས་པའི་འགྲེལ་པའོ།། །། ༈ སྐབས་གསུམ་པ་སྤྲུལ་པའི་སྐུའི་མཛད་པ་བཤད་པ་ལ་གསུམ། མཛད་པའི་ཚུལ་སྤྱིར་བཤད་པ། མཛད་པ་བཅུ་གཉིས་བྱེ་བྲག་ཏུ་བསྟན་པ། ཐེག་པ་ཆེ་ཆུང་གི་རྣམ་དབྱེ་འཕྲོས་དོན་དུ་སྨོས་པའོ། །དང་པོ་ནི། མཆོག་གི་སྤྲུལ་སྐུའི་མཛད་པ་བརྒྱ་ལ་སོགས། །ཐུན་མིན་དོན་ཐོབ་དབང་གིས་ཚད་མེད་ཀྱང༌། །

ཐུན་མོང་ལ་གྲགས་མཛད་པ་བཅུ་གཉིས་ཏེ། ། སངས་རྒྱས་ཀྱི་རྣམ་ཐར་དང་ཕྲིན་ལས་ནི་ནམ་མཁའ་ལྟར་རྒྱ་ཆེ་བས་འཕགས་པ་རྣམས་ཀྱི་སྤྱོད་ཡུལ་དུའང་མ་གྱུར་ན་སོ་སྐྱེའི་བློ་ཡིས་ཕྱོགས་ཙམ་ཡང་དཔོག་པ་ལྟ་ཅི་སྨོས། འོན་ཀྱང་སངས་རྒྱས་ཀྱི་ཞིང་འདིར་མཆོག་གི་སྤྲུལ་པའི་སྐུའི་རྣམ་པར་རོལ་པ་གདུལ་བྱ་ཐུན་མོང་དུ་སྣང་བ་ལས་བརྩམས་ཏེ་མཛད་པའི་ཚུལ་འདི་ལྟ་བུའོ་ཞེས་གཏམ་དུ་གླེང་བའི་གཞིར་གྱུར་པ་ཡིན་པས། མདོ་སྡེ་རིན་པོ་ཆེ་རྣམས་ལས་འཕགས་བོད་ཀྱི་མཁས་པ་རྣམས་ཀྱིས་གཙོ་ཆེ་བ་དག་བསྡུས་ཏེ་མཛད་པའི་རྣམ་གྲངས་བརྒྱ་རྩར་བཤད་པ་ལ་སོགས་པ་དང༌། ཐུན་མོང་མ་ཡིན་པ་ཐེག་པ་ཆེན་པོ་དང་སྔགས་ཀྱི་ཚུལ་ལས་འབྱུང་བ་དང༌། རྗེས་དཔག་གི་རིགས་པས་དོན་ཐོབ་ཏུ་འཇོག་པར་འོས་པ་སོགས་ཚད་༼ཨེ༧༢བ༽མེད་པས་མཐའ་གཅིག་ཏུ་སངས་རྒྱས་ཀྱི་མཛད་པ་འདི་ཁོ་ནའོ་ཞེས་ཁ་ཚོན་གཅོད་པར་མི་ནུས་ཀྱང༌། ཐེག་པ་ཆེ་ཆུང་གི་གདུལ་བྱ་ཐུན་མོང་ལ་ཡོངས་སུ་གྲགས་པ་ནི་མཆོག་གི་མཛད་པ་བཅུ་གཉིས་ཞེས་བྱ་སྟེ། དེའང་རྒྱུད་བླ་མ་ལས། ཐུགས་རྗེ་ཆེན་པོས་འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི། །སྐྱེ་བ་མངོན་པར་སྐྱེ་བ་དང༌། །དགའ་ལྡན་གནས་ནས་འཕོ་བ་དང༌། །ལྷུམས་སུ་འཇུག་དང་བལྟམས་པ་དང༌། །བཟོ་ཡི་གནས་ལ་མཁས་པ་དང༌། །བཙུན་མོའི་འཁོར་འགྱེས་རོལ་པ་དང༌། །ངེས་འབྱུང་དཀའ་བ་སྤྱོད་པ་དང༌། །བྱང་ཆུབ་སྙིང་པོར་གཤེགས་པ་དང༌། །བདུད་སྡེ་བཅོམ་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་དང༌། །མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཅེས་གསུངས་པ་ལྟར་རོ། ། གཉིས་པ་ལ་དགའ་ལྡན་གྱི་གནས་ནས་འཕོ་བ་སོགས་བཅུ་གཉིས་རིམ་པར་འཆད་པའི་དང་པོ་ནི། དགའ་ལྡན་གནས་སུ་དམ་པ་ཏོག་དཀར་པོས། །ཆོས་སྒོ་བརྒྱ་བསྟན་གཟིགས་པ་རྣམ་ལྔས་འཕོས། ། བདག་ཅག་གི་སྟོན་པ་འདི་སངས་རྒྱས་འོད་སྲུང་གི་སྤྱན་སྔར་བྲམ་ཟེའི་ཁྱེའུ་བླ་མར་གྱུར་ནས་ཚངས་པར་སྤྱོད་པ་སྤྱད་དེ་དགའ་ལྡན་གྱི་གནས་སུ་ལྷའི་བུ་དམ་པ་ཏོག་དཀར་པོ་ཞེས་བྱ་བ་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔར་སྐུ་འཁྲུངས་པ་ཡན་ཆད་སྐྱེ་བ་མངོན་པར་སྐྱེ་བའི་སྤྲུལ་པའི་སྐུས་བྱང་ཆུབ་ཀྱི་སྤྱོད་པ་རྫོགས་ནས།

མཆོད་པའི་རོལ་མོ་ལས་གཞན་དོན་དུ་བསྐུལ་བའི་སྒྲ་གསན་པ་ན་ཆོས་ཀྱིས་མཐོ་བ་ཞེས་བྱ་བའི་ཁང་བཟང་དུ་བྱང་ཆུབ་སེམས་དཔའ་རང་དང་སྐལ་བ་མཉམ་པ་རྣམས་དང་བཀའི་བགྲོ་བ་མཛད་ཅིང་ཆོས་སྟོན་པའི་གནས་སུ། དད་པ་ནི་ཆོས་སྣང་བའི་སྒོ་སྟེ་བསམ་པ་མི་ཕྱེད་པར་འགྱུར་རོ་ཞེས་པ་ལ་སོགས་པ་ཆོས་སྣང་བའི་སྒོ་རྒྱ་རྩ་བརྒྱད་བསྟན་ནས་ཐོད་དང་ཅོད་པན་བྱམས་པའི་དབུ་ལ་བཞག་ནས་ཁྱོད་ནི་ངའི་འོག་ཏུ་མངོན་པར་༼ཨེ༧༣ན༽རྫོགས་པར་འཚང་རྒྱ་བར་འགྱུར་རོ་ཞེས་ལུང་བསྟན་ཅིང་དགའ་ལྡན་དུ་ཆོས་སྟོན་པ་པོའི་རྒྱལ་ཚབ་ཏུ་དབང་བསྐུར་ནས་གཟིགས་པ་རྣམ་པ་བཞིའམ་ལྔ་ཡིས་འཇིག་རྟེན་ལ་གཟིགས་ནས་དཔྱིད་ཟླ་ཐ་ཆུང་སྐར་མ་སོགས་ཉ་བའི་ཚེས་བཅོ་ལྔ་རྒྱུ་སྐར་རྒྱལ་དང་ལྡན་པའི་དུས་སྦྱོར་ལ་དགའ་ལྡན་གྱི་གནས་ནས་འཕོ་བར་མཛད་དོ། ། གཉིས་པ་ནི། འཛམ་གླིང་ཚེ་ལོ་བརྒྱ་པར་ཡུལ་དབུས་སུ། །རྒྱལ་རིགས་ཡབ་དང་སྒྱུ་འཕྲུལ་ལྷུམས་སུ་ཞུགས། ། དེའང་མིའི་གླིང་གཞན་གསུམ་ལས་ཁྱད་པར་དུ་འཕགས་པ་ཛམྦུའི་གླིང༌། ཚེ་ལོ་བརྒྱད་ཁྲི་པ་ཡན་ཆད་ལོངས་སྤྱོད་ཀྱི་འབྱོར་པ་ཆེ་བས་ཡིད་འབྱུང་བར་དཀའ་ཞིང༌། ལོ་བརྒྱ་པ་མན་ཆད་ཀྱང་སྙིགས་མ་ལྔ་ཧ་ཅང་བདོ་བས་མི་ཁོམ་པར་སྣང་བས་དེ་དག་གི་སྐྱོན་མེད་པས་སྐྱེ་དགུ་གདུལ་སླ་བར་གྱུར་པའི་དུས་ཚེ་ལོ་བརྒྱ་པ། རྩོད་དུས་ལ་ལྟོས་ཏེ་ཡུལ་གྱི་སྐྱོན་གྱི་ཆ་ནས་སྨད་དུ་མེད་པ་དབུས་འགྱུར་འཆང་གི་ཡུལ། འཇིག་རྟེན་འདིར་རེས་འགའ་རྒྱལ་རིགས་དང་རེས་འགའ་བྲམ་ཟེའི་རིགས་གཙོ་བོར་བཀུར་བ་ལས་ད་ལྟ་རྒྱལ་རིགས་བཀུར་བས་མང་བཀུར་གྱི་རྒྱལ་བརྒྱུད་རིགས་ཕུན་སུམ་ཚོགས་པའི་ཡོན་ཏན་དྲུག་ཅུ་རྩ་གཞིས་བརྒྱན་པ་ཡབ་རྒྱལ་པོ་ཟས་གཙང་མ་དང༌། ཡུམ་ཡང་བུད་མེད་ཀྱི་ཡོན་ཏན་སུམ་ཅུ་རྩ་གཉིས་ཀྱིས་བརྒྱན་པ་ལྷ་མོ་སྒྱུ་འཕྲུལ་ཆེན་མོ་ལ་གཟིགས་ནས། གླང་པོ་ཆེའི་ཕྲུ་གུ་ཐལ་ཀར་མཆེ་བ་དྲུག་པའི་ཚུལ་གྱིས་ཡུམ་གསོ་སྦྱོང་བླངས་པའི་གློ་གཡས་པར་ཞུགས་ནས་ལྷུམས་སུ་ཙནྡན་གྱི་ཁང་བུ་བརྩེགས་པར་བྱིས་པ་ཟླ་དྲུག་ལོན་པའི་ཚད་ཙམ་པ་ན་བཟའ་དང་བཅས་པ་སྐྱིལ་མོ་ཀྲུང་གིས་བཞུགས་ཏེ་སྟོང་གསུམ་གྱི་ཟིལ་དངར་རོ་བཅུད་ཚངས་པ་ཆེན་པོས་ཕུལ་བ་བཞེས་ནས་སྐུ་ལུས་བརྟས་པར་མཛད་དོ། །དེ་ལ་གཟིགས་པ་བཞི་ནི།

གླིང་དང་དུས་དང་ཡུལ་དང་རིགས་ཏེ་གོང་དུ་སྨོས་པ་ལྟར་ལ། གཟིགས་པ་ལྔ་ནི། རྒྱལ་རིགས་དང༌། ཡུལ་དབུས་དང༌། ཚེ་ལོ་བརྒྱ་༼ཨེ༧༣བ༽པའི་དུས། ཤཱཀྱའི་རིགས་བརྒྱུད། བྱང་ཆུབ་སེམས་དཔའ་ཟླ་བ་བཅུར་ལྷུམས་སུ་འཛིན་པར་ནུས་པའི་ཡུམ་སྟེ་ལྔ་ལ་གཟིགས་པ་ལུང་དང་མངོན་འབྱུང་ནས་གསུངས་ཤིང༌། སྙིགས་མ་ལྔ་ནི། ཚེ་དང༌། དུས་དང༌། ལྟ་བ་དང༌། སེམས་ཅན་དང༌། ཉོན་མོངས་པའོ། །དེ་ཡང་ཚེའི་སྙིགས་མ་དང་དུས་ཀྱི་སྙིགས་མས་སྲོག་དང་ཡོ་བྱད་རྒུད་པར་བྱེད། ཉོན་མོངས་པ་དང་ལྟ་བའི་སྙིགས་མས་དགེ་བའི་ཕྱོགས་རྒུད་པར་བྱེད། སེམས་ཅན་གྱི་སྙིགས་མས་གཟུགས་རྒུད་པར་བྱེད་ཅིང༌། གཞན་ཡང་ནད་མེད་པ་དང༌། སྟོབས་དང༌། བློ་དང༌། བརྩོན་འགྲུས་དང༌། བསམ་གཏན་ཉམས་པར་བྱེད་པའོ། ། གསུམ་པ་ནི། ངོ་མཚར་མཚན་མ་བྱེ་བ་སྙེད་དང་བཅས། །ལུམྦི་ནཱི་ཡི་ཚལ་དུ་དོན་གྲུབ་བལྟམས། ། ལྷུམས་སུ་ཟླ་བ་བཅུ་ཚང་བར་བཞུགས་པའི་ཚེ་ལྷ་མི་ཁྲག་ཁྲིག་སུམ་ཅུ་རྩ་དྲུག་ཐེག་པ་གསུམ་ལ་སྨིན་པར་མཛད་དེ་བལྟམས་པའི་སྔ་ལྟས་སུམ་ཅུ་རྩ་གཉིས་དང༌། གླིང་ཆེན་པོ་བྱེ་བ་ཕྲག་བཞིའི་དབུས་སུ་ཨཤྭཏྠའི་ལྗོན་པ་སྐྱེ་བ་དང༌། གླིང་ཕྲན་རྣམས་སུ་ཙནྡན་གྱི་ཚལ་སྐྱེ་བ་དང༌། སེར་སྐྱའི་གྲོང་གི་ཁོར་ཡུག་ཏུ་བདེ་བའི་འབྱོར་པ་ཚད་མེད་པ་རང་བཞིན་གྱིས་འབྱུང་བ་སོགས་ངོ་མཚར་བའི་མཚན་མ་བྱེ་བ་ཁྲག་ཁྲིག་འབུམ་ཕྲག་སྙེད་ཀྱིས་ཞིང་ཐམས་ཅད་ཡོངས་སུ་གཏམས་པ་དང་བཅས། ལུམྦི་ནཱིའི་སྐྱེད་མོས་ཚལ་དུ་དབོ་ཟླའི་ཚེས་བརྒྱད་རྒྱུ་སྐར་རྒྱལ་དང་ལྡན་པའི་དུས་སུ་ཡུམ་ལ་གནོད་པ་མེད་པར་དཀུ་གཡས་བརྟོལ་ཏེ་མཚན་དཔེའི་དཀྱིལ་འཁོར་གསལ་མ་ཐག་ཚངས་པ་དང་བརྒྱ་བྱིན་ལ་སོགས་པ་ལྷ་ཀླུ་རྣམས་ཀྱིས་མཆོད་ཅིང་བསྙེན་བཀུར། ཕྱོགས་བཞིར་ཞབས་ཀྱིས་གོམས་པ་བདུན་བདུན་བོར་ཏེ་སྟོང་ཆེན་པོའི་སེམས་ཅན་ཐམས་ཅད་དབུགས་དབྱུང་བའི་གསུང་དབྱངས་ཕྱུང༌། ཡབ་རྒྱལ་པོས་བལྟམས་པའི་ངོ་མཚར་ལས་བརྩམས་ཏེ་གཞོན་ནུ་དོན་ཐམས་ཅད་གྲུབ་པ་ཞེས་བྱ་བའི་མཚན་ཕུལ།

སེར་སྐྱའི་གཞིར་མ་མ་སུམ་ཅུ་རྩ་གཉིས་ཀྱིས་བསྐྱེད་༼ཨེ༧༤ན༽བསྲིངས། ཤཱཀྱ་གཏུམ་པོ་གཟུ་ལུམ་ཅན་རྣམས་ཀྱི་ནང་དུ་ཐུབ་པ་བཞིན་གནས་པས་མཚན་གཉིས་པ་ཤཱཀྱ་ཐུབ་པ་ཞེས་བཏགས། ཤཱཀྱ་རྣམས་ཀྱི་ལྷ་གནོད་སྦྱིན་ཤཱཀྱ་འཕེལ་སོགས་འཇིག་རྟེན་སྐྱོང་བ་ཐམས་ཅད་ཀྱིས་ཞབས་ལ་ཕྱག་བྱས་པས་ཡབ་ཀྱིས་མཚན་གསུམ་པ་ལྷའི་ཡང་ལྷ་ཞེས་པ་བཏགས། དྲང་སྲོང་ནག་པོ་ཉོན་མོངས་མེད་ཀྱིས་སངས་རྒྱས་སུ་འགྱུར་བ་ལུང་བསྟན་ཏོ། ། བཞི་པ་ནི། ཡིག་རྩིས་རི་མོ་འཕོང་སྟོབས་བརྟག་དཔྱད་གཏམ། །ལུགས་མང་སྒྱུ་རྩལ་བཟོ་ཡི་གནས་ལ་མཁས། ། བྱང་ཆུབ་སེམས་དཔའ་ཤེས་བྱའི་གནས་ཐམས་ཅད་ཀྱི་མཐར་སོན་ཀྱང་གདུལ་བྱ་གྲངས་མེད་པ་སྨིན་པའི་སླད་དུ་ཡི་གེ་སློབ་པའི་གྲྭར་བྱོན་ཏེ་ཡིག་མཁན་ཀུན་གྱི་བཤེས་གཉེན་ལས་སློབ་པ་ལྟར་མཛད་ཅིང་དེས་མིང་ཙམ་ཡང་མ་ཐོས་པ་མང་པོ་བསྟན་པ་དང༌། དགུང་ལོ་བཅུ་དྲུག་རྫོགས་པ་ན་ཤཱཀྱ་ལག་ན་བེ་ཅོན་གྱི་བུ་མོ་ལྷ་མོ་དཔལ་ཆེན་མོའི་སྤྲུལ་པ་ས་འཚོ་མ་རྒྱལ་བའི་རུ་མཚོན་དུ་བཞག་ནས་ཤཱཀྱ་བཞོན་ནུ་ལྔ་བརྒྱ་དང་རྩལ་འགྲན་པའི་ཐོག་མར་རྩིས་པ་ཆེན་པོ་ཤཱཀྱ་སྲིད་སྒྲུབ་དབང་དུ་བཙུགས་ཏེ་གྲངས་ཀྱི་གནས་འགྲན་པ་ལ་དཔང་པོ་དང་བཅས་པ་ཀུན་གྱིས་བྱང་ཆུབ་སེམས་དཔའ་ཆ་ཙམ་ལའང་འགྲན་པར་མ་ནུས་ཤིང༌། དེ་བཞིན་དུ་རི་མོའི་དུ་བྱེད་དང༌། འཕོང་དང་སྟོབས་དང་བརྟག་དཔྱད་དང་གཏམ་དང་རྐྱལ་དང་བོང་དང་འདེགས་མཆོངས་ལ་སོགས་པ་ལུགས་སྲོལ་ཤིན་ཏུ་མང་པོའི་སྒྱུ་རྩལ་དང་བཟོའི་གནས་ཡོད་དོ་ཅོག་ལ་ཤིན་ཏུ་མཁས་པས་སུས་ཀྱང་འགྲན་ཟླ་མེད་པར་འགྱུར་ཏེ། ལྷས་བྱིན་ལ་སོགས་པ་རིགས་དང་སྟོབས་ཀྱི་ང་རྒྱལ་ཅན་རྣམས་ཀྱང་འདུལ་བར་མཛད་དོ། ། ལྔ་པ་ནི། ཡོན་ཏན་ཀུན་ཚང་ས་འཚོ་གྲགས་འཛིན་སོགས། །བཙུན་མོ་དྲུག་ཁྲིའི་འཁོར་རོལ་སྨིན་པར་མཛད། ། གཟུགས་བཟང་དར་བབ་དྲེགས་པ་དང་བྲལ་ཞིང་གཏོང་ལ་དགའ་བ་སོགས་བུད་མེད་རིན་པོ་ཆེའི་ཡོན་ཏན་ཀུན་ཚང་བ་ས་འཚོ་༼ཨེ༧༤བ༽གྲགས་འཛིན།

རི་དྭགས་སྐྱེས་ཏེ་སོ་སོ་འཁོར་ཉི་ཁྲི་དང་བཅས་པ་བཙུན་མོ་དྲུག་ཁྲིའམ་བརྒྱད་ཁྲི་བཞི་སྟོང་གི་ཚོགས་ཀྱིས་འཆི་མེད་ཀྱི་བདུན་ས་ལྟ་བུའི་གླུ་དབྱངས་རོལ་མོའི་སྒྲ་ལ་སོགས་པ་བཀོད་པ་ཕུལ་དུ་བྱུང་བས་མཆོད་ཅིང༌། དེ་དག་གི་ནང་དུ་རྩེ་ཞིང་རོལ་པ་སོགས་ཐབས་ལ་མཁས་པའི་མཛད་པས་བཙུན་མོའི་འཁོར་དེ་དག་ཐམས་ཅད་ཀྱང་བྱང་ཆུབ་ཏུ་ཡོངས་སུ་སྨིན་པར་མཛད་དོ། ། དྲུག་པ་ནི། རྒ་ན་འཆི་དང་ཚངས་སྤྱོད་གཟིགས་སོགས་ཀྱིས། །ངེས་འབྱུང་རབ་ཏུ་བྱུང་ནས་ངུར་སྨྲིག་བཞེས། ། དགུང་ལོ་ཉེར་དགུ་པ་ལ་གྲོང་ཁྱེར་གྱི་སྒོ་བཞིར་རྒས་པ་དང༌། ན་བ་དང༌། འཆི་བ་དང༌། ཚངས་སྤྱོད་རབ་ཏུ་བྱུང་བ་རྣམས་གཟིགས་ཤིང་ཕྱོགས་བཅུའི་རྒྱལ་བ་རྣམས་ཀྱིས་གླུ་དབྱངས་སིལ་སྙན་གྱི་སྒྲས་བསྐུལ་ཞིང་བྱིན་གྱིས་རླབས་པ་དང༌། རང་ཉིད་ཀྱི་སྨོན་ལམ་གྱི་མཐུས་རྒྱལ་སྲིད་བཙུན་མོའི་འཁོར་རྣམས་ལ་སྐྱོ་བའི་ཚུལ་བསྟན་ཏེ་ངེས་པར་འབྱུང་བའི་ཐུགས་སྐྱེས་པ་ན། ད་ནི་ཞག་བདུན་ལ་རབ་ཏུ་མ་བྱུང་ན་འཁོར་ལོས་སྒྱུར་བའི་རྒྱལ་པོར་འགྱུར་རོ་ཞེས་མཚན་མཁན་རྣམས་ཀྱིས་ལུང་བསྟན་པ་ཐོས་ནས། ཤཱཀྱ་རྣམས་ཀྱིས་སྟོབས་ཅི་ཡོད་པས་མེལ་ཚེ་བྱས་ཏེ་བསྲུངས་པ་ན། ཐ་སྐར་ཟླ་བའི་ཉའི་མཚན་མོར་གྲགས་འཛིན་མའི་མངལ་དུ་རྡོ་རྗེ་སེམས་དཔའི་སྤྲུལ་པ་སྲས་སྒྲ་གཅན་འཛིན་བཟང་པོ་བྱིན་གྱིས་བརླབས་ཏེ། ནམ་ཕྱེད་ན་ཆིབས་བསྔགས་ལྡན་ལ་ཆིབས། ཞབས་འབྲིང་བ་འདུན་པ་དང་བརྒྱ་བྱིན་ལ་སོགས་ལྷ་བྱེ་བ་ཕྲག་སྟོང་མང་པོས་མཆོད་ཅིང་ནམ་མཁའི་ལམ་ནས་དཔག་ཚད་བཅུ་གཉིས་ཀྱི་ཤར་ཕྱོགས་འདས་པ་ཡངས་པ་ཅན་དུ་གཤེགས་ནས་གཙུག་ཕུད་རང་ཉིད་ཀྱིས་བཅད་དེ་རབ་ཏུ་བྱུང༌། ལྷ་ཡིས་ཕུལ་བའི་ན་བཟའ་ངུར་སྨྲིག་བཞེས། འདུན་པ་ཆིབས་བཅས་སླར་ལོག་ནས་ཡབ་དང་བཙུན་མོ་རྣམས་ཀྱི་མྱ་ངན་བསང༌། གཙུག་ཕུད་དང་ཀཱ་ཤི་ཀཱའི་ན་བཟའ་ལྷ་རྣམས་ཀྱིས་ཁྱེར་ཏེ་མཆོད་པ་ཆེན་པོས་༼ཨེ༧༥ན༽མཆོད་དོ། །

བདུན་པ་ནི། སྲིད་རྩེའི་སྙོམས་འཇུག་མངོན་མཛད་ཆུ་ཀླུང་ངོགས། །ལོ་དྲུག་སྐྱིལ་ཀྲུང་གཅིག་གིས་དཀའ་བ་སྤྱད། ། བྱང་ཆུབ་སེམས་དཔའ་ཁྱིམ་ནས་ཁྱིམ་མེད་པར་རབ་ཏུ་བྱུང་བའི་རྗེས་སུ་ཡངས་པ་ཅན་དུ་གཤེགས་ཏེ་སྒྱུ་རྩལ་ཤེས་ཀྱི་བུ་རིང་འཕུར་དང༌། རྒྱལ་པོའི་ཁབ་ཏུ་རངས་བྱེད་ཀྱི་བུ་ལྷག་སྤྱོད་གཉིས་ལས་བསམ་གཏན་གྱི་གདམས་ངག་ནོད་ཅིང་དེ་དག་གི་རྟོགས་པའི་མཐར་ཐུག་ཅིའང་མེད་པ་དང་ཡོད་མིན་མེད་མིན་གྱི་སྐྱེ་མཆེད་དེ་སྲིད་རྩེའི་སྙོམས་འཇུག་མཐར་ཐུག་པ་ཚེགས་ཆུང་ངུས་མངོན་པར་མཛད་ཀྱང་ཟག་བཅས་ཉེར་ལེན་དང་བཅས་པའི་བསམ་གཏན་སྙོམས་འཇུག་ཏིང་ངེ་འཛིན་རྣམས་སུན་དབྱུང་ཞིང་དེས་མི་གྲོལ་བར་བསྟན་པ་དང༌། ལས་ཀྱི་རྒྱུ་བ་ལུང་བསྟན་ཅིང་ལོག་པའི་བརྟུལ་ཞུགས་ཅན་རྣམས་ཀྱང་འདུན་ཅིང་དེས་མི་གྲོལ་བར་བསྟན་པ་ལ་སོགས་པ་དགོས་པ་མང་པོ་ཉེ་བར་གཟིགས་ནས། ཆུ་ཀླུང་ནཻ་རཉྫ་ནའི་ངོགས་སུ་ལོ་དྲུག་ཏུ་སྐྱིལ་མོ་ཀྲུང་གཅིག་གིས་འདས་ཏེ། རྒྱ་ཤུག་གི་འབྲུ། ནས་འབྲུ་གཅིག །ཏིལ་འབྲུ་གཅིག་རྣམས་ཉིན་རེར་གསོལ་བ་དང་ཆུ་ཐིགས་གཅིག་ཀྱང་མི་གསོལ་བ་ལ་སོགས་པའི་དཀའ་བ་སྤྱད་ཅིང༌། ལུས་ངག་གི་དཀའ་ཐུབ་ལ་སྙིང་པོ་མེད་པས་སྤྱོད་པ་དེས་ཀྱང་བྱང་ཆུབ་རྫོགས་པར་མི་ནུས་པར་བསྟན་པའི་ཕྱིར། སླར་ཁ་ཟས་རགས་པར་གསོལ་བས་སྐུ་སྟོབས་དང་ལྡན་ཅིང་མཛེས་པར་གྱུར་པས་དགེ་སྦྱོང་མཛེས་པར་མཚན་དུ་གྲགས་སོ། ། བརྒྱད་པ་ནི། འོ་ཐུག་གསོལ་ནས་མཚན་དཔེ་འོད་དུ་འབར། །རྩྭ་ཡི་སྟན་བསྣམས་བྱང་ཆུབ་སྙིང་པོར་གཤེགས། ། དེ་ནས་ཕྱག་དར་ཁྲོད་ཀྱི་གོས་ལས་ཆོས་གོས་སྦྱར་མར་མཛད་པ་བཞེས་ཤིང་གྲོང་མི་དགའ་བྱེད་མའི་བུ་མོ་ལེགས་སྐྱེས་མ་ལ་ལྷས་ལུང་བསྟན་པ་བཞིན་བ་སྟོང་གི་འོ་མ་ལན་བདུན་དུ་ཉིང་ཁུར་བྱས་པའི་འོ་ཐུག་སྦྲང་རྩི་ཅན་གསོལ་མ་ཐག་ཏུ་གསེར་གྱི་མདོག་དང༌། འོད་འདོམ་གང་ལ་སོགས་མཚན་དཔེ་རྣམས་རབ་ཏུ་གསལ་ཞིང་འོད་དུ་འབར་བར་གྱུར་ཅིང༌།

༼ཨེ༧༥བ༽རྩ་འཚོང་བཀྲ་ཤིས་ལས་རྩ་བསླངས་ཏེ་སྟན་གྱི་ཕྱིར་བསྣམས་ནས། མི་བསྐྱོད་སྟབས་དང་དབང་པོའི་མཆོད་སྡོང་འདྲ། །ཞེས་པ་ལ་སོགས་པའི་སྟབས་ལྔ་བཅུ་རྩ་གཅིག་གིས་བྱང་ཆུབ་སྙིང་པོར་གཤེགས་པ་ན། ས་གཞི་ཐམས་ཅད་འཁར་བའི་སྣོད་བཞིན་དུ་སྒྲ་འབྱིན། སྟོང་གསུམ་གྱི་བདག་པོ་ཚངས་པ་དབང་སྒྱུར་གྱིས་འཇིག་རྟེན་འདི་བཀོད་པ་ཆེན་པོས་ཀུན་ནས་བརྒྱད་པ་ལ་སོགས་པ་ལྷ་རྣམས་དང་ཕྱོགས་བཅུའི་བྱང་ཆུབ་སེམས་དཔའ་རྣམས་ཀྱིས་ཕྱོགས་བཅུའི་སངས་རྒྱས་ཀྱི་ཞིང་མང་པོར་རང་རང་གི་ཚོགས་གཉིས་ཀྱི་སྟོབས་ཚད་མེད་བཀོད་པས་བརྒྱན། སངས་རྒྱས་ཀྱི་ཞིང་ཐམས་ཅད་སྐྱོད་པའི་འོད་ཟེར་དཔག་ཏུ་མེད་པས་དམྱལ་བ་ལ་སོགས་པའི་འགྲོ་བ་རྣམས་དབུགས་དབྱུང་ཞིང་ཀླུ་ནག་པོ་བྱ་བ་ཚེ་བསྐལ་པར་གནས་ཤིང་དམུས་ལོང་དུ་གྱུར་པ། སངས་རྒྱས་འཇིག་རྟེན་དུ་བྱོན་པའི་ཚེ་མིག་ཐོབ་པ་དེའང་མིག་བྱེ་ཞིང་སྣང་བ་མཐོང༌། ཙཱ་ཤའི་ཁྱུ་རྣམས་སྙན་པར་སྒྲོགས་ཤིང་མཁའ་ལ་གཡས་སུ་བསྐོར། ཐུབ་མཆོག་ཉིད་ཀྱིས་ཀྱང་དུས་གསུམ་གྱི་སངས་རྒྱས་ཀྱི་ཞིང་ཡོད་དོ་ཅོག་བྱང་ཆུབ་སྙིང་པོའི་རྒྱན་བཀོད་པ་ཇི་སྙེད་པ་རྣམས་དེ་ཉིད་དུ་སྣང་བར་མཛད། རྩའི་རྩེ་མོ་རྣམས་ནང་དུ་བསྟན་ནས་བཏིང་བའི་སྟེང་དུ་སྐྱིལ་མོ་ཀྲུང་བཅས་ནས་ཞལ་ཤར་དུ་གཟིགས། སྐུ་དྲང་པོར་བསྲང༌། དྲན་པ་མངོན་དུ་བཞག་ནས་བཞུགས་སོ། ། དགུ་པ་ནི། ཤིན་དུ་མི་བཟད་གཡོན་ཅན་བདུད་ཀྱི་སྡེ། །ཉོན་མོངས་དང་བཅས་བྱམས་པའི་མཐུ་ཡིས་བཅོམ། ། དེ་ནས་བདུད་ལས་རྒྱལ་བ་དང་བདུད་རིས་ཀྱི་ལྷའི་བུ་དགེ་རྩ་ཅན་རྣམས་སྨིན་པར་མཛད་པའི་སླད་དུ་སྨིན་མཚམས་ནས་འོད་ཟེར་སྤྲོས་ཏེ་བདུད་ཀྱི་གནས་གཡོས་ཤིང་བསྐུལ་བས། སྡིག་ཅན་རང་ཉིད་ཀྱིས་རྨིས་ལྟས་མི་བཟད་པ་མཐོང་བ་སོགས་འཇིགས་སྐྲག་སྔངས་ཤིང་ཤིན་ཏུ་མི་ཟད་པའི་སེམས་སྐྱེས་ཏེ། དཔག་ཚད་བརྒྱད་ཅུའི་ཁོར་ཡུག་གང་བའི་དཔུང་གི་ཚོགས་དྲན་པ་ཙམ་གྱིས་སྙིང་འགས་པར་ནུས་པའི་བཀོད་པ༼ཨེ༧༦ན༽འཇིགས་སུ་རུང་བ་དང༌།

སྟོང་གསུམ་ཀུན་ནས་གཡོན་ཅན་དེ་འདྲ་བྱེ་བ་ཕྲག་བརྒྱ་རྣམས་ཀྱང་ལྷན་ཅིག་ཏུ་ལྷགས་ཏེ་མཚོན་ཆའི་ཆར་ཕབ་ཅིང་གདུག་པའི་དབུགས་སྤྲོས་པས། དེ་དག་ཐམས་ཅད་བྱང་ཆུབ་སྙིང་པོ་མཛེས་པའི་མཆོད་སྤྲིན་གྱི་བཀོད་པ་ཤ་སྟག་ཏུ་གྱུར་ནས་མཐུ་རྡུགས་ཏེ། བསོད་ནམས་དེ་ཙམ་གྱིས་ཐར་པ་མི་ཐོབ་པས་བཞེངས་སུ་གསོལ་བ་ན། བསྐལ་པ་དཔག་ཏུ་མེད་པར་ཚོགས་གཉིས་བསྒྲུབས་ཤིང་མཐར་སོན་པའི་དཔང་པོ་སའི་ལྷ་མོ་འཁོར་དང་བཅས་པས་ཞུས། སླར་སྲེད་མ་དང་དགའ་མ་སོགས་བདུད་ཀྱི་བུ་མོ་རྣམས་ཀྱིས་ཀྱང་འདོད་པའི་གཡོ་སྒྱུས་བསླུ་བར་བརྩམས་ཀྱང་ཐུགས་གཡོ་བར་མ་ནུས་ཏེ་གཡོན་ཅན་བདུད་ཀྱི་སྡེ་འཁོར་དང་བཅས་པ་རྣམས་ཚར་བཅད་ཅིང༌། དེ་དག་ལས་དགེ་རྩ་སྨིན་པའི་ལྷའི་བུ་ཚད་མེད་པ་དག་གི་ཉོན་མོངས་པ་རྣམ་པར་བཅོམ་སྟེ་བྱང་ཆུབ་ཏུ་སྨིན་པར་མཛད་པ་སོགས་མདོར་ན་བྱམས་པའི་ཏིང་ངེ་འཛིན་ཁོ་ནས་བདུད་ཀྱི་དམག་མི་འཁྲུགས་ཕྲག་གཅིག་བྱང་ཆུབ་ཀྱི་སྙིང་པོར་བཞུགས་པའི་ནམ་སྲོད་འཁོར་དེ་ཉིད་དུ་བཏུལ་བར་མཛད་དོ། །

བཅུ་པ་ནི། བསམ་གཏན་བདེན་བཞི་རྟེན་འབྲེལ་རིམ་གཟིགས་ནས། །རྡོ་རྗེ་ལྟ་བུས་མངོན་པར་རྫོགས་བྱང་ཆུབ། ། ནམ་གྱི་གུང་ལ་བསམ་གཏན་བཞི་པོར་རིམ་གྱིས་སྙོམས་པར་ཞུགས། ལྷའི་སྤྱན་སོགས་མངོན་པར་ཤེས་པས་བདེན་པ་བཞི་དང༌། རྟེན་འབྲེལ་ལུགས་འབྱུང་ལུགས་ལྡོག་གི་རིམ་པ་ལེགས་པར་གཟིགས་ནས། ནམ་གྱི་ཆ་སྨད་སྐྱ་རེངས་འཆར་ཀ་རྔ་རྡུང་བའི་དུས་སུ་སྐྱེས་བུའི་ཁྱུ་མཆོག་ཁ་ལོ་སྒྱུར་བ་བླ་ན་མེད་པ་དེས་འཕགས་པའི་ཡེ་ཤེས་ཀྱི་སྟོབས་བསྐྱེད་པས་ཤེས་པར་བྱ་བ་དང་མངོན་དུ་བྱ་བ་གང་ཅིའང་རུང༌། དེ་ཐམས་ཅད་སེམས་ཀྱི་སྐད་ཅིག་གཅིག་དང་ལྡན་པའི་ཤེས་རབ་ཀྱིས་རིག་པ་གསུམ་ཐོབ་ཅིང༌། སྤང་བྱ་ཕྲ་ཞིང་ཕྲ་བའང་རྡོ་རྗེ་ལྟ་བུའི་ཏིང་ངེ་འཛིན་གྱིས་བཅོམ་ནས་ཆོས་ཀུན་གྱི་དབྱིངས་སུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་༼ཨེ༧༦བ༽པར་རྫོགས་པར་སངས་རྒྱས་སོ། །དེའི་ནུབ་མོ་ཁོ་ནར་གྲགས་འཛིན་མ་ལ་སྲས་སྒྲ་གཅན་ཟིན་དང༌། བདུད་རྩི་ཟས་ཀྱི་བུ་ཀུན་དགའ་བོའང་བཙས་ཤིང་ཟླ་བ་སྒྲ་གཅན་གྱིས་ཟིན་ཏོ། །དེ་ནས་དེ་བཞིན་གཤེགས་པ་ཤིང་ཏཱ་ལ་བདུན་སྲིད་ཀྱི་ནམ་མཁའ་ལ་འཕགས་ཏེ། ལམ་གྱི་རྒྱུན་ནི་ཆད་དོ་ཞེས་བྱ་བ་ལ་སོགས་པ་ཆེད་དུ་བརྗོད་པར་མཛད། སྟོང་གསུམ་འདིའང་རྣམ་པ་དྲུག་ཏུ་གཡོས་ཤིང་ཕྱོགས་བཅུའི་འདྲེན་པ་རྣམས་ཀྱིས་ལེགས་སོ་གསུངས་ནས་ཆོས་ཀྱི་དགབ་པ་བསྐུར། སྟོང་གསུམ་གྱི་ལྷ་རྣམས་ཀྱིས་མཆོད་ཅིང་བསྟོད་དེ་ཞག་བདུན་དུ་སྐྱིལ་ཀྲུང་མ་བཤིགས་པར་བྱང་ཆུབ་ཀྱི་ཤིང་ལ་གཟིགས་ནས་བསམ་གཏན་གྱི་བདེ་བས་དགྱེས་པར་མཛད། བདུན་ཕྲག་གཉིས་པར་སྟོང་གསུམ་རྒྱང་རིང་དུ་འཆག །བདུན་ཕྲག་གསུམ་པར་བྱང་ཆུབ་ཀྱི་སྙིང་པོ་ལ་སྤྱན་མི་འཛུམ་པར་གཟིགས། བདུན་ཕྲག་བཞི་པར་ཤར་ནུབ་ཀྱི་རྒྱ་མཚོའི་བར་དུ་མི་རིང་བར་འཆག །བདུན་ཕྲག་ལྔ་པར་ཀླུ་བཏང་བཟུང་གི་གནས་སུ་བཞུགས། བདུན་ཕྲག་དྲུག་པ་ལ་དེ་ནས་ཤིང་ནྱ་གྲོ་དྷའི་དྲུང་དུ་བཞུད།

བདུན་པའི་ཚེ་ཤིང་སྒྲོལ་རྒྱུའི་དྲུང་དུ་བཞུགས་པ་ན་ལྷས་བསྐུལ་ཏེ་ཚོང་པ་ག་གོན་དང་བཟང་པོ་གཉིས་ཀྱིས་བསོད་སྙོམས་ཀྱི་ཐོག་མར་ཕུལ་བ་ལ་རྒྱལ་ཆེན་བཞིས་རྡོའི་ལྷུང་བཟེད་བཞི་ཕུལ་བ་གཅིག་ཏུ་བྱིན་གྱིས་བརླབས་པར་བླངས་ནས་གསོལ་ཏེ། ལྷ་ཡི་བཀྲ་ཤིས་དོན་གྲུབ་ཅིང༌། །སོགས་ཀྱི་བཀྲ་ཤིས་མཛད་ནས་སངས་རྒྱས་སུ་ལུང་བསྟན་ཏོ། །ཐེག་པ་ཆེན་པོའི་ལུགས་སུ་འདི་དག་གི་སྐབས་སུ་བཀོད་པ་བསམ་གྱིས་མི་ཁྱབ་པ་དང༌། ཞག་བདུན་ཕྲག་བདུན་གྱི་སྐབས་སུ་སངས་རྒྱས་ཕལ་པོ་ཆེའི་ཆོས་ཀྱི་སྒོ་འབྱེད་པ་སོགས་ཐུན་མོང་མ་ཡིན་པའི་ཚུལ་ཆེས་མང་ངོ༌། ། བཅུ་གཅིག་པ་ནི། ཚངས་སོགས་གསོལ་བཏབ་ངེས་དང་མ་ངེས་གནས། །དྲང་ངེས་ཆོས་ཀྱི་འཁོར་ལོ་རིམ་གསུམ་བསྐོར། ། རྫོགས་པའི་སངས་རྒྱས་ཤིང་སྒྲོལ་རྒྱུའི་དྲུང་དུ་བཞུགས་པའི་ཚེ་རང་གིས་བརྙེས་པའི་ཆོས་ཟབ་༼ཨེ༧༧ན༽མོ་དེ་འཇིག་རྟེན་པ་ཀུན་གྱིས་མི་རྟོགས་པར་དགོངས་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་བདག་གིས་རྙེད། །སུ་ལ་བསྟན་ཀྱང་གོ་བར་མི་ནུས་པས། །མི་སྨྲ་ནགས་འདབ་ཉིད་དུ་གནས་པར་བྱ། །ཞེས་གསུངས་ཏེ་ཐུགས་ལས་ཆུང་ངུར་བཞུགས་པ་ན། སངས་རྒྱས་ཀྱི་མཐུས་ཚངས་པ་གཙུག་ཕུད་ཅན་འཁོར་འབུམ་ཕྲག་དྲུག་ཅུ་རྩ་བརྒྱད་ཀྱི་འཁོར་དང་ལྷན་ཅིག་ཏུ་འོངས་ནས་ཆོས་སྟོན་པར་གསོལ་བ་བཏབ་ཀྱང་མ་གནང་བ་ན། བརྒྱ་བྱིན་གྲོགས་སུ་སྦྲན་ཏེ་ལན་གསུམ་དུ་གསོལ་བ་བཏབ་པས། གདུལ་བྱ་རྣམས་ཀྱི་དབང་པོའི་རིམ་པ་ལེགས་པར་གཟིགས་ཏེ་མ་ངེས་པའི་སེམས་ཅན་རྣམས་ལས་བརྩམས་ཏེ་བདུད་རྩིའི་སྒོ་དབྱེ་བར་ཞལ་གྱིས་བཞེས་པ་ན། དེ་བཞིན་གཤེགས་པས་ཆོས་ཀྱི་འཁོར་ལོ་བསྐོར་རོ་ཞེས་པའི་སྒྲ་ཚངས་རིས་ཀྱི་བར་དུ་གྲགས་སོ། །དེ་ནས་ཝ་ར་ཎཱ་སིར་བསོད་སྙོམས་མཛད་ཅིང་དྲང་སྲོང་ལྷུང་བ་རི་དྭགས་ཀྱི་ནགས་སུ་གཤེགས་པའི་ཚེ་ལྔ་སྡེ་བཟང་པོས་མདུན་བསུས་ཏེ་དེ་དག་ཚུར་ཤོག་གིས་དགེ་སློང་གི་དངོས་པོར་གྱུར་ནས།

ས་ཕྱོགས་དེར་སེང་གེའི་ཁྲི་ཆེན་པོ་སྟོང་བྱུང་བ་དང་ཁྲི་དང་པོ་གསུམ་ལ་བསྐོར་བ་མཛད་ཅིང་ཁྲི་བཞི་པ་ལ་སྐྱིལ་མོ་ཀྲུང་གིས་བཞུགས་པའི་ཚེ་ཕྱོགས་བཅུའི་འཇིག་རྟེན་དུ་སྣང་བ་ཆེན་པོས་ཁྱབ་པ་དང་ཆོས་ཉན་པར་སྐུལ་བའི་སྒྲའང་བྱུང་བ་ན། ལྷའི་བུ་བྱང་ཆུབ་སེམས་དཔའ་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བ་ཞེས་བྱ་བས་ཛམྦུ་ཆུ་གསེར་ལས་གྲུབ་པའི་འཁོར་ལོ་རྩིབས་སྟོང་པ་ཕུལ་བ་སོགས་བྱང་ཆུབ་སེམས་དཔའ་དང་ལྷ་དཔག་ཏུ་མེད་པ་དག་ཀྱང་འདུས་པ་ལ་ཆུ་སྟོད་ཟླ་བའི་ཚེས་བཞིར་བདེན་པ་གཞིའི་ངོ་བོ་དང༌། བྱ་བ་དང་འབྲས་བུའི་ཚུལ་གྱིས་ལན་གསུམ་དུ་བཟླས་ཏེ་རྣམ་པ་བཅུ་གཉིས་སུ་བསྐོར་བའི་ཆོས་བསྟན་པས་ལྔ་སྡེ་བཟང་པོས་དགྲ་བཅོམ་ཐོབ། འཇིག་རྟེན་ན་དཀོན་མཆོག་གསུམ་གྱི་ཐོག་མ་བྱུང༌། དེ་ནས་རིམ་པར་རི་བོ་ག་ཡ་དང༌། ༼ཨེ༧༧བ༽སྤོས་ངད་ལྡང༌། རྒྱལ་པོའི་ཁབ། བྱ་རྒོད་ཕུང་པོའི་རི། མཉན་ཡོད་རྒྱལ་བྱེད་ཀྱི་ཚལ། ཀོ་ས་ལ། སེར་སྐྱའི་གཞི། ཡངས་པ་ཅན་གྱི་གྲོང་ཁྱེར་ལ་སོགས་པ་ངེས་པ་དང༌། ལྷ་དང་ཀླུའི་གནས། རྡོ་རྗེ་རིན་པོ་ཆེའི་ཁང་པ་སོགས་མ་ངེས་པའི་གནས་ཅི་རིགས་པ་རྣམས་སུ་དྲང་བ་དང་ངེས་པའི་དོན་ལས་བརྩམས་ཏེ་ཐོག་མཐའ་བར་དུ་དགེ་བའི་ཆོས་ཀྱི་འཁོར་ལོ་ཆེན་པོ་རིམ་པ་གསུམ་དུ་བསྐོར། མཆོག་ཟུང་ལ་སོགས་པ་འཁོར་རྣམ་པ་བཞི་བགྲང་བ་ལས་འདས་པ་འབྲས་བུ་རྣམ་པ་བཞི་ལ་བཀོད། ཐེག་པ་ཆེན་པོའི་རིགས་ཅན་གྱི་ལྷ་དང་མི་གྲངས་མེད་པ་བྱང་ཆུབ་ཏུ་ལུང་བསྟན། མཉན་དུ་ཡོད་པར་འཇིག་རྟེན་དང་འཇིག་རྟེན་ལས་འདས་པའི་ཆོ་འཕྲུལ་ཆེན་པོ་བསྟན། སུམ་ཅུ་རྩ་གསུམ་དུ་ཡུམ་སྒྱུ་འཕྲུལ་ཆེན་མོའི་ཆེད་དུ་དབྱར་གནས་པར་མཛད་ཅིང་གྲོང་ཁྱེར་གསལ་ལྡན་དུ་ལྷ་ལས་བབས། དཔལ་ལྡན་འབྲས་སྤུངས་ཀྱི་མཆོད་རྟེན་ལ་སོགས་པར་གདུལ་བྱ་ཐུན་མོང་མ་ཡིན་པ་རྣམས་ལ་སྔགས་ཀྱི་ཐེག་པ་བསྟན་པ་སོགས་འདུལ་བཞིའི་ཆོ་འཕྲུལ་བསམ་བརྗོད་ཀྱི་ཡུལ་ལས་འདས་ཤིང༌།

མདོར་ན་དགུང་ལོ་ཉེར་དགུར་ཁབ་ཏུ་བཞུགས། ལོ་དྲུག་ཏུ་དཀའ་བ་སྤྱད། དགུང་ལོ་སོ་ལྔ་པར་སངས་རྒྱས་ནས་དགུང་ལོ་བརྒྱད་ཅུ་ཐམ་པའི་བར་དབྱར་གནས་པ་བཞི་བཅུ་རྩ་ལྔ་མཛད་ནས་ཆོས་ཀྱི་འཁོར་ལོ་བླ་ན་མེད་པ་བསྐོར་ཏོ། ། བཅུ་གཉིས་པ་ནི། མི་གནས་མྱ་ངན་འདས་པའི་ཚུལ་བསྟན་ཅིང༌། །སྐུ་གདུང་འཇིག་རྟེན་ཀུན་ཏུ་རྒྱས་པར་མཛད། ། དེ་ལྟར་མཛད་པ་མཐར་ཕྱིན་པའི་སྐབས་སྐུ་ཚེའི་འདུ་བྱེད་ནི་བཏང༌། འཚོ་བའི་འདུ་བྱེད་ནི་བྱིན་གྱིས་བརླབས་ནས་ལྟས་ཆེན་པོ་སྣང་བར་གྱུར་པ་དང་ལྷན་ཅིག་གྲོང་ཁྱེར་ཡངས་པ་ཅན་ལ་སོགས་པར་རིམ་གྱིས་གཤེགས་ཏེ་སླད་མའི་དུས་ཆོས་དང་ཆོས་མ་ཡིན་པ་རྣམ་པར་དབྱེ་བ་ན། མདོ་སྡེ་དང་མཐུན། འདུལ་བ་ལ་སྣང༌། ཆོས་ཉིད་དང་མི་འགལ་ན་སྟོན་པའི་བསྟན་པར་ཟུང་ཞིག་པ་སོགས་གདམས་ནས་མགར་བའི་བུ་ཙུནྡ ་ལས་བཤོས་ཀྱི༼ཨེ༧༨ན༽ཐ་མ་གསོལ་ཏེ་གྲོང་ཁྱེར་རྩ་ཅན་དུ་ཤིང་སཱ་ལ་ཟུང་གི་བར་ཐ་མའི་གཟིམས་ཁྲི་ལ་སེང་གེའི་ཉལ་སྟབས་ཀྱིས་བཞུགས་ཏེ་སྣང་བའི་འདུ་ཤེས་དང༌། དྲན་པ་དང་ཤེས་བཞིན་གྱི་འདུ་ཤེས་དང༌། མྱ་ངན་ལས་འདའ་བའི་འདུ་ཤེས་ཐུགས་ལ་མཛད། ཀུན་དགའ་བོ་ལ་ངོ་མཚར་རྨད་དུ་བྱུང་བའི་ཆོས་བཞི་ཚན་གསུམ་བསྟན་ཅིང་ཞལ་གྱི་གདམས་པ་སྩལ། དྲི་ཟའི་རྒྱལ་པོ་རབ་དགའ་དང་ཀུན་ཏུ་རྒྱུ་རབ་བཟང་སོགས་བཏུལ། ཟླ་བ་ཕྱེད་ཕྱེད་དུ་སོ་སོར་ཐར་པའི་མདོ་འདོན་པས་སྟོན་པའི་མཛད་པ་མཛད་པ་སོགས་གདམས་ནས་ལུགས་འབྱུང་དང་ལུགས་ལྡོག་གི་བསམ་གཏན་ལ་སྙོམས་པར་ཞུགས་ནས། སླར་བསམ་གཏན་བཞི་པའི་རབ་མཐའ་ལ་བརྟེན་ནས། ཞི་བ་མི་གཡོ་བའི་སྤྱན་དང་ལྡན་པ་བརྙེས་ཏེ་མི་གནས་པའི་དབྱིངས་སུ་མྱ་ངན་ལས་འདས་པའི་ཚུལ་བསྟན། ཞག་བདུན་དུ་ལྷ་དང་མིའི་མཆོད་པ་རྒྱ་ཆེན་པོས་མཆོད་ཅིང་སྐུ་གདུང་གྱད་ཀྱིས་དབུ་རྒྱན་བཏགས་པའི་མཆོད་རྟེན་གྱི་དྲུང་དུ་སྤྱན་དྲངས་ཏེ་སའི་སྟེང་དུ་ཟླ་མེད་པའི་ཉན་ཐོས་ཆེན་པོ་བཞི་ལ་སོགས་པས་མཆོད་ཅིང་མེ་རང་འབར་དུ་གྱུར་པས་གདུང་རྣམས་ཡུངས་འབྲུ་ལྟ་བུའི་རིང་བསྲེལ་གྱི་ཕུང་པོར་གྱུར་པ་མ་ག་དྷཱའི་རྒྱལ་པོ་མ་སྐྱེས་དགྲ་དང༌།

ཡངས་པ་ཅན་གྱི་ལི་ཙྪ་བཱི་ལ་སོགས་པ་རྣམས་ཀྱིས་ཆ་བརྒྱད་དུ་བགོས་ཏེ་སོ་སོའི་ཡུལ་དུ་མཆོད་རྟེན་བཙིགས་ཤིང་དུས་སྟོན་ཆེན་པོར་བཙུགས་ནས་མཆོད་པ་རྒྱ་ཆེན་པོས་མཆོད། ཚེམས་མཆེ་བ་བཞི་པོ་སུམ་ཅུ་རྩ་གསུམ་པ་དང༌། གྲོང་ཁྱེར་སྒྲ་སྒྲོགས་ཀླུའི་རྒྱལ་པོ་སོགས་ཀྱིས་སོ་སོར་ཐོབ་ནས་མཆོད། མ་སྐྱེས་དགྲའི་གདུང་སྐལ་རྣམས་ཕྱིས་ཆོས་རྒྱལ་མྱ་ངན་མེད་ཀྱིས་བླངས་ཏེ་ཛམྦུའི་གླིང་དུ་མཆོད་རྟེན་བྱེ་བ་ནུབ་གཅིག་ལ་བཞེངས་པ་དང༌། མ་འོངས་པ་ན་དེ་དག་ནོར་བུ་ཏོག་གི་བློ་གྲོས་སུ་གྱུར་ནས་དོན་མཛད་པ་སོགས་མདོར་ན་སྐུ་གདུང་ཡང་འཇིག་རྟེན་ཀུན་ཏུ་རྒྱས་ཤིང་འཕེལ་བས་སངས་རྒྱས་ཀྱི་མཛད་པ་མཐའ་ཡས་པ་མཛད་དོ། །༼ཨེ༧༨བ༽ གསུམ་པ་ནི། ཉན་ཐོས་ལུགས་ལ་ཆོ་འཕྲུལ་ཉིན་གཅིག་པ། །ཐེག་ཆེན་ལུགས་སུ་ཉིན་ཞག་བཅོ་ལྔས་མཚོན། ། ཆོས་འཁོར་སྐུ་ཚེའི་ཚད་སོགས་འདྲ་མིན་རླབས། །ཆེ་ཆུང་ཁྱད་པར་ཆེ་ཡང་ཐུན་མོང་གི ། གདུལ་བྱར་སྣང་རྣམས་ཉན་ཐོས་དབང་བཙན་པས། །འཆད་དུས་རྣམ་དབྱེ་མ་འདྲེས་ཕྱེད་དགོས་ལ། ། འདིར་ནི་ས་བཅུའི་དབང་ཕྱུག་ལུང་ལྟར་བཤད། ། སངས་རྒྱས་ཀྱི་མཛད་པ་འདུལ་མདོ་ལས་འབྱུང་བ་རྣམས་ཐེག་པ་ཆེ་ཆུང་སོ་སོའི་དབང་གིས་མི་མཐུན་པ་མང་སྟེ། དཔེར་ན་ཉན་ཐོས་ལུགས་ལ་ཆོ་འཕྲུལ་ཆེན་པོ་ཉིན་གཅིག་པ་ལུང་ཕྲན་ཚེགས་ལས་བཤད་པ་དང༌། ཐེག་ཆེན་པ་རྣམས་ཀྱི་ལུགས་སུ་ཉིན་ཞག་བཅོ་ལྔ་པ་མདོ་སྡེ་མཛངས་བླུན་ལས་འབྱུང་བས་མཚོན་ཏེ། ཆོས་ཀྱི་འཁོར་ལོ་བསྐོར་བའི་ཚུལ་དང༌། སྐུ་ཚེའི་ཚད་ཀྱང་ཐུན་མོང་དུ་བརྒྱད་ཅུ་ཐམ་པར་བཞུགས་ཤིང༌། ངེས་དོན་གྱི་གསུང་རབ་རྣམས་ལས། སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་ཏེ། །ཞེས་པའི་ཚུལ་རྒྱ་ཆེར་བཤད་པ་སོགས་འདྲ་མིན་དང༌། རླབས་ཆེ་ཆུང་གི་ཁྱད་པར་ཤིན་ཏུ་ཆེ་ཡང་ཐུན་མོང་གི་གདུལ་བྱ་ཡོངས་ཀྱི་ངོར་སྣང་བ་རྣམས་ནི་ཉན་ཐོས་ཀྱི་ལུགས་འདི་ཡིན་པའི་ཕྱིར་དེ་ཉིད་དབང་བཙན་པས་སོར་བཞག་སྟེ།

འཆད་པའི་དུས་སུའང་དེ་གཉིས་རྣམ་དབྱེ་མ་འདྲེས་པར་ཕྱེད་པར་དགོས་ཀྱི་བསྲེ་འདྲེས་སུ་འཆད་པར་བྱ་བ་མ་ཡིན་ལ། མཛད་པ་བཅུ་གཉིས་ཀྱི་རྣམ་གྲངས་བགྲང་ཚུལ་ཡང་འཕགས་པ་ཀླུ་སྒྲུབ་ཀྱིས་རིན་ཆེན་ཕྲེང་བར་གསུངས་པ་དང༌། དེས་མཛད་པར་གྲགས་པའི་བསྟོད་རྙིང་དང༌། བོད་འདིར་མཁས་པ་དག་གིས་སྦྱར་བ་ཅི་རིགས་པར་སྣང་བ་ལས་འདིར་ནི་ས་བཅུའི་དབང་ཕྱུག་རྒྱལ་ཚབ་བྱམས་པའི་ལུང་གོང་དུ་དྲངས་པ་དེའི་རྗེས་སུ་འབྲངས་ཏེ་དཔལ་ལྡན་དཔའ་བོ་གཙུག་ལག་ཕྲེང་བས་བསྟོད་པའི་ཚིགས་སུ་བཅད་པ་སྦྱར་བ་དང་མཐུན་པར་བཤད་པའོ། །འདིར་རྗེ་བཙུན་ཐམས་ཅད་མཁྱེན་པ་ཏཱ་ར་ནཱ་ཐའི་གསུང་རབ་མཛད་པ་མཐོང་བ་དོན་ལྡན་ལས། དེ་བཞིན་གཤེགས་པའི༼ཨེ༧༩ན༽རྣམ་པར་ཐར་པ་སྡེ་སྣོད་གསུམ་ལས་བྱུང་མཉམ་ཡིན་ཡང༌། ཐེག་པ་ཆེ་ཆུང་གི་དབྱེ་བ་ཕྱེད་དགོས་པར་སྣང་སྟེ། འཕགས་པ་རྒྱ་ཆེ་རོལ་པ་ལས། སྟོན་པ་དགའ་ལྡན་དུ་བཞུགས་པ་ནས། ཆོས་འཁོར་ཐོག་མར་བསྐོར་བའི་བར་རྒྱས་པར་འབྱུང་བ་ལྟ་བུ་ཐེག་ཆེན་གྱི་ལུགས་ཡིན་པས་དེའི་རྗེས་འཐུད་པར་འདོད་ན། འདུས་པ་རིན་པོ་ཆེ་ཏོག་ལས་འབྱུང་བའི་མཆོག་ཟུང་གི་ལོ་རྒྱུས་དང༌། དཀོན་མཆོག་བརྩེགས་པའི་ནང་གི་ཡབ་སྲས་མཇལ་བའི་མདོ་ལས་འབྱུང་བའི་ལོ་རྒྱུས་དང༌། མཛངས་བླུན་ནས་བཤད་པའི་ཆོ་འཕྲུལ་ཆེན་པོ་དང༌། མྱ་ངན་ལས་འདས་པའི་སྐོར་རྣམས་མྱང་འདས་ཆེན་པོ་ལས་འབྱུང་བ་སོགས། མདོར་ན་ཐེག་ཆེན་གྱི་མདོ་ཁོ་ན་ལས་ཁ་བསྐང་ན་ཤིན་ཏུ་ལེགས་པར་འགྱུར་ལ། ཡང་མངོན་པར་འབྱུང་བའི་མདོ་དང༌། འདུལ་བ་ནས་འབྱུང་བ་ནི། ཐེག་པ་ཐུན་མོང་བ་ཉན་ཐོས་ཀྱི་སྡེ་སྣོད་ཀྱི་ལུགས་ཡིན་པས། དེ་ལ་འཐུད་པར་སྤྲོ་ན་མདོ་སྡེ་ལས་བརྒྱ་པ་དང༌། རྟོགས་བརྗོད་བརྒྱ་པ་སོགས་ཐེག་དམན་གྱི་མདོ་སྡེ་ཐོར་བུ་བ་རྣམས་ལས་འབྱུང་བ་རྣམས་ཁོ་ནས་ཁ་བསྐང་ན་ལེགས་པར་འགྱུར་གྱི། གཉིས་པོ་ཕན་ཚུན་གཅིག་ལ་གཅིག་བསྲེས་ན་མི་འགྲིག་ཅིང་གཉིས་ཀ་མ་ཡིན་པར་འགྱུར་བས་མི་ལེགས་སོ། །མཛངས་བླུན་དང་དྲན་པ་ཉེར་གཞག་ལ་སོགས་པ་ཉན་ཐོས་ཀྱི་སྡེ་སྣོད་ཡིན་པར་ཕྱོགས་འདི་ན་གྲགས་འདུག་ཀྱང༌།

ཡིན་པ་ནི་ངེས་པར་ཐེག་པ་ཆེན་པོའི་སྡེ་སྣོད་ཉིད་ཡིན་པས། མཛངས་བླུན་ལས་འབྱུང་བའི་ཆོ་འཕྲུལ་ཆེན་པོའི་རྣམ་གཞག་ནི། ཐེག་ཆེན་ཉིད་ཀྱི་ལུགས་ཡིན་ཏེ། དེ་ཡང་ཉན་ཐོས་ལུགས་ལ་ཆོ་འཕྲུལ་ཉིན་གཅིག་པ་དང༌། ཐེག་ཆེན་ལུགས་ལ་ཞག་བཅོ་ལྔ་ཡིན་ནོ། །དེས་མཚོན་པ་གཞན་ཀུན་ལ་ཡང་མི་འདྲ་བའི་ཁྱད་པར་ཤིན་ཏུ་མང་ངོ༌། །དེ་ཡང་སངས་རྒྱས་འཇིག་རྟེན་དུ་བྱོན་པའི་སྐབས་ཀྱི་ལོག་ལྟ་ཅན་དང་མུ་སྟེགས་བྱེད་དང་ཐ་ན་དུད་འགྲོ་ཚུན་ཆད་ཡུལ་ཉེ་བ་ན་གནས་ཤིང་རུང་བ་རྣམས་ཀུན་གྱི་ཐུན་མོང་དུ་སྣང་བའི་མཛད་ཕྲིན་ནི། ཐེག་པ་ཐུན་མོང་ལུགས་༼ཨེ༧༩བ༽སམ་ཉན་ཐོས་ལུགས་འདི་ཡིན་ལ། ཐེག་ཆེན་ཐུན་མོང་མ་ཡིན་པའི་ཆེད་དུ་བྱ་བའི་གདུལ་བྱ་རྣམས་ཀྱི་སྣང་ངོར་ལ་ཇི་ལྟར་ཤར་བའི་ཚུལ་ནི། ཐེག་ཆེན་གྱི་མདོ་ལས་འབྱུང་བ་རྣམས་ཡིན་པས་དེ་དག་ལ་སྤྱིར་ཡང་རྣམ་གྲངས་མི་འདྲ་བ་དང༌། སྒོས་སུ་རླབས་ཆེ་ཆུང་གི་ཁྱད་པར་ཆེར་ཡོད་པས། ཚུལ་གཉིས་དོན་ལ་མི་འགལ་ཡང་འཆད་ཚུལ་མ་འདྲེས་པར་བྱེད་དགོས་ལ། དེའི་ཕྱིར་བོད་ཀྱི་ཕྱོགས་འདིར་ཐམས་ཅད་མཁྱེན་པ་གཉིས་པར་གྲགས་པས་ཀྱང༌། མཛད་པ་བཅུ་གཉིས་ཀྱི་དང་པོ་བཅུ་གཅིག་རྒྱ་རོལ་དང་བསྟུན། ཐ་མ་ལུང་ཕྲན་ཚེགས་ནས་འབྱུང་བས་ཁ་འགེངས་མཛད་དེ། དེ་ནི་ཤིན་ཏུ་འགྲིག་པར་མ་མཐོང་ལ། དེས་མཚོན་པའི་གཞན་ཡང་མང་ངོ༌། །ལུགས་དེ་གཉིས་ལས་སྤྱིར་ཐེག་ཆེན་གྱི་ལུགས་ཉིད་རྒྱ་ཆེ་བ་དང༌། བསམ་གྱིས་མི་ཁྱབ་པའི་ཡེ་ཤེས་ཀྱི་སྤྱོད་ཡུལ་དང༌། གདུལ་བྱ་མཆོག་གི་སྣང་ངོར་ཡིན་པ་དང༌། གསང་བ་ཆེན་པོའི་རྣམ་པར་ཐར་པ་ཡིན་པ་དང༌། ཐེག་ཆེན་པ་རང་ཉིད་ཀྱི་མཐོ་དམའི་ཁྱད་པར་སོགས་རྒྱུ་མཚན་དུ་མས་མཆོག་ཡིན་མོད། འོན་ཀྱང་སྐྱེ་བོ་ཀུན་གྱི་མཐུན་སྣང་དུ་གྲུབ་པ་དང༌། སྐུ་ཚེའི་ཚད་དང༌། སྔ་ཕྱིའི་དུས་དང༌། ཡུལ་ཕྱོགས་དེ་དང་དེར་ཞབས་ཀྱིས་གཅགས་སོ་མ་གཅགས་སོ་ཞེས་སོགས་དཔྱད་པ་སྣ་ཚོགས་པ་འཇུག་པའི་གཞི་ནི་ལུགས་ཐུན་མོང་བ་འདི་ཁོ་ན་ཡིན་གྱི།

ཐེག་ཆེན་ལུགས་ནི་མིན་ཏེ་བསམ་གྱིས་མི་ཁྱབ་པའི་སྤྱོད་ཡུལ་ཡིན་པས་ན། ཡུལ་དང༌། དུས་དང༌། མཛད་པ་རྣམས་ལ་འདི་ཁོ་ནའོ་ཞེས་ཚད་བཟུང་དཀའ་བའི་ཕྱིར་རོ། །དེའི་ཕྱིར་གཏམ་རྒྱུད་ཀྱི་སྦྱོར་བ་འཆད་པའི་ཚུལ་ལ་ཐེག་པ་ཐུན་མོང་གི་ལུགས་འདི་ངེས་པར་གནད་ཆེ་བར་ཤེས་སོ། །ཞེས་གསུངས་སོ། །སྤྲུལ་པའི་སྐུས་ཞིང་འདིར་མཛད་པ་བཅུ་གཉིས་བསྟན་པར་བཤད་པ་སྐབས་གསུམ་པའི་འགྲེལ་པའོ།། །། ༈ སྐབས་བཞི་པ་འོད་གསལ་རྡོ་རྗེ་རྩེ་མོའི་ལུགས་ཀྱི་སྐུ་དང་ཞིང་ཁམས་ཁྱད་པར་དུ་དབྱེ་བ་ལ་གཉིས། མཚམས་སྦྱར་བ། དོན་རྒྱས་པར་བཤད་པའོ། །དང་པོ་ནི། ༼ཨེ༨༠ན༽ ཐེག་མཆོག་འོད་གསལ་རྡོ་རྗེ་རྩེ་མོ་ལས། ། སྔ་འགྱུར་གསང་སྔགས་རྙིང་མའི་ལུགས་སུ་ཐེག་པ་རིམ་པ་དགུར་གྲགས་པ་ཐམས་ཅད་ཀྱི་མཆོག་གམ་མཐར་ཐུག་འོད་གསལ་རྫོགས་པ་ཆེན་པོ་ཨ་ཏི་ཡོ་ག་རྡོ་རྗེ་རྩེ་མོའི་རྒྱུད་དང་གཞུང་ལུགས་རྣམས་ལས་ཐུན་མོང་མ་ཡིན་པའི་སྐུ་དང་ཞིང་ཁམས་ཀྱི་བཀོད་པ་འདི་ལྟར་དུ་བཤད་དོ། ། གཉིས་པ་ལ་བཞི། གདོད་མའི་མགོན་པོ་མངོན་པར་བྱང་ཆུབ་ནས་ཞིང་ཁམས་བཀོད་པའི་ཚུལ། དེའི་རྣམ་འཕྲུལ་རྡོ་རྗེ་འཆང་གིས་ཞིང་འདིར་ཞི་བ་བརྙེས་པའི་ཚུལ། དེ་ལས་གཟུགས་སྐུ་གཉིས་ཀྱི་རྣམ་པར་འཕྲུལ་པ་སྣང་ཚུལ། ཞར་བྱུང་བཤད་སྲོལ་གཞན་གྱི་གླེང་བསླང་བའོ། །དང་པོ་ལ་གཉིས། ཆོས་སྐུ་མངོན་པར་བྱང་ཆུབ་པའི་ཚུལ། དེ་ལས་རང་སྣང་གི་ཞིང་ཁམས་རྒྱ་མཚོ་བཀོད་པའི་ཚུལ་ལོ། །དང་པོ་ནི། 

འཁོར་འདས་གང་ཡང་མ་ཕྱེས་སྔོན་རོལ་ཏུ། །རང་བྱུང་ཡེ་ཤེས་བདེ་གཤེགས་སྙིང་པོ་ནི། ། གཞི་ལས་གཞི་སྣང་ཤར་བའི་སྐད་ཅིག་ལ། །རང་ངོ་ཤེས་པས་གཞི་ཐོག་རང་གྲོལ་ཏེ། ། ཆེན་པོ་གསུམ་ལྡན་ཀུན་བདག་ཀུན་ཏུ་བཟང༌། །གཞོན་ནུ་བུམ་སྐུའི་ཞིང་དུ་ནང་གསལ་གྱི། ། ཕྲ་བའི་ཡེ་ཤེས་ཐིམ་ལ་མ་རྨུགས་བཞུགས། ། འཁོར་བ་དང་མྱ་ངན་ལས་འདས་པ་གང་དུའང་མ་ཕྱེས་པའི་སྔོན་རོལ་དུ། སྲིད་ཞི་ཡོངས་ལ་མངའ་དབང་སྒྱུར་བའི་སྟོན་པ་ཀུན་ཏུ་བཟང་པོ་ཉིད་དབྱིངས་རང་བྱུང་གི་ཡེ་ཤེས་བདེ་བར་གཤེགས་པའི་སྙིང་པོ་གདོད་མའི་གཞི་ལས་གཞི་སྣང་དུ་ཤར་ཏེ་གཞི་ལས་འཕགས་པའི་སྐད་ཅིག་དེ་ཉིད་ལ་རང་སྣང་དུ་ངོ་ཤེས་པས་རང་བྱུང་རིག་པའི་ཡེ་ཤེས་ཉིད་གཞི་ཐོབ་ཏུ་རང་སར་གྲོལ་ཏེ། སྤངས་པ་དང་རྟོགས་པ་དང་སེམས་ཆེན་པོ་གསུམ་ལྷུན་གྲུབ་ཏུ་ལྡན་ཅིང་འཁོར་འདས་ཀུན་བདག་ཀུན་ཏུ་བཟང་པོ་ཞེས་བྱ་བ་རྒྱུའི་ཐེག་པ་བདག་གིས་འཇུག་པ་ཐམས་ཅད་ཀྱི་དབྱིངས་སུ་ཉེ་བར་ཞི་བའི་འགོག་པ་ལ་གནས་པར་བཤད་པའི་སྟོང་རྐྱང་ཙམ་ལས་རིང་དུ་འདས་པའི་ཚུལ་གྱིས། ལྷུན་གྲུབ་རིན་པོ་ཆེའི་སྦུབས། གདོད་མའི་ཟད་ས་ཀ་༼ཨེ༨༠བ༽དག་ཆེན་པོ། གཞོན་ནུ་བུམ་པ་སྐུའི་བཙན་ས་ཟིན་ཏེ་ཕྱིར་སྣང་གི་ཡོན་ཏན་ཐམས་ཅད་མཆེད་པའི་གཞིའམ་རྒྱུར་གྱུར་པ་ནང་གསལ་ཕྲ་བའི་ཡེ་ཤེས་ཐིམ་ལ་མ་རྨུགས་པ་ཤེལ་འོད་ནང་དུ་བསྡུས་པའི་ཚུལ་ཅན་ཆོས་ཀྱི་སྐུའི་རང་བཞིན་དུ་བཞུགས་སོ། ། གཉིས་པ་ནི། དེ་ཡི་བྱིན་ལས་རང་སྣང་ཡེ་ཤེས་ཞིང༌། །སྟུག་པོ་བཀོད་པར་རང་སྣང་ལོངས་སྤྱོད་རྫོགས། ། རིགས་ལྔའི་ཚོམ་བུ་ངེས་པ་ལྔ་ལྡན་སྣང༌། ། ཆོས་སྐུ་དེའི་རྩལ་ལམ་བྱིན་རླབས་ལས་རང་སྣང་ཡེ་ཤེས་ལྔས་གདལ་བའི་ཞིང་ཁམས་ལྷུན་གྲུབ་སྟུག་པོ་བཀོད་པའི་དཀྱིལ་འཁོར་ནམ་མཁའི་མཐའ་ཀླས་པ་བསམ་བརྗོད་མཚན་མའི་ཡུལ་ལས་འདས་ཤིང་རྒྱ་ཆད་ཕྱོགས་ལྷུང་དང་བྲལ་བར་ཆོས་སྐུའི་ཡེ་ཤེས་ཀྱིས་བསྡུས་པའི་རང་སྣང་ལོངས་སྤྱོད་རྫོགས་པ་སྐུ་རིགས་ལྔའི་ཚོམ་བུ་ངེས་པ་ལྔ་ལྡན་གྱི་བདག་ཉིད་ཅན་དུ་སྣང་ཞིང་གདུལ་བྱའི་སྤྱོད་ཡུལ་ལས་འདས་པ་སྐུ་དང་ཡེ་ཤེས་ཐ་མི་དད་པའི་རོལ་པ་ཆེན་པོར་བཞུགས་སོ། །

འཁྲུལ་པའི་འགྲོ་ལ་བརྩེ་བའི་ཐུགས་རྗེ་སྐྱེས། །ཕྱག་རྒྱའི་གནས་དང་བ་སྤུའི་ཁུང་རེར་ཡང༌། ། འབྱུང་བཞིའི་རྡུལ་སྙེད་ཞིང་ཁམས་ཚད་མེད་བཀོད། །ཆོས་ཀྱི་དབྱིངས་ཀུན་ཞིང་དང་སྐུ་ཡིས་གཏམས། ། དེ་ནས་དུས་གཞན་དུ་གདོད་མའི་གཞི་ལས་གཞི་སྣང་དུ་ཤར་བའི་རྩལ་རང་ངོ་མ་ཤེས་པས་རྨི་ལམ་ལྟར་འཁྲུལ་པའི་རྒྱུ་མེད་བཞིན་དུ་འཁྲུལ་པ་ལྟར་སྣང་བའི་འགྲོ་བའི་ཁམས་ཚད་མེད་པ་གཡོ་བར་གཟིགས་ནས། བརྩེ་བའི་ཐུགས་རྗེ་ཆེན་པོ་སྐྱེས་ཏེ་དེ་དག་གི་དོན་དུ་ཞིང་ཁམས་རྣམ་པར་བཀོད་པ་ནི། རང་སྣང་ལོངས་སྐུའི་སྣང་ཆ་ལས་རིགས་ལྔའི་རྒྱལ་བ་གང་ཆེན་མཚོའི་སྐུ་ནམ་མཁའི་མཐའ་ཀླས་པར་བཀོད་པ་རྣམས་ཀྱི་ཕྱག་རྒྱ་འཁོར་ལོ་ལ་སོགས་པའི་ཁོང་གསེང་གི་གནས་ཀྱི་པདྨ་དང༌། བ་སྤུའི་ཁུང་བུ་རེ་ལ་ཡང་སྤོས་ཆུའི་རྒྱུན་གང་ཆེན་མཚོ་འབབས་པའི་དབྱིངས་ན་ས་ཆུ་མེ་རླུང་འབྱུང་བཞིའི་རྡུལ་ཕྲ་རབ་ཇི་སྙེད་པའི་གོ་ཐམས་ཅད་ན། སངས་རྒྱས་ཀྱི་བྱིན་རླབས་དང་འགྲོ་བའི་ལས་ཀྱིས་རང་སྣང་བའི་ཞིང་ཁམས་ཆེན་པོ། ཟླུམ་༼ཨེ༨༡ན༽པོ་གྲུ་བཞི་ནར་མོ་ལ་སོགས་པ་གཟུགས་དབྱིབས་རྒྱ་ཚད་བཀོད་པ་བསམ་གྱིས་མི་ཁྱབ་ཅིང་ཚད་མེད་པ་བཀོད་དེ། ཆོས་ཀྱི་དབྱིངས་དང་ནམ་མཁའ་གང་དུ་ཁྱབ་པ་དེ་ཙམ་དུ་སྐུ་གསུང་ཐུགས་ཡོན་ཏན་ཕྲིན་ལས་དང་དེ་དག་ལས་ཤར་བའི་ཞིང་ཁམས་དང་སྐུ་ཡིས་ཁྱབ་པར་གཏམས་ཤིང་རྟག་པ་རྒྱུན་གྱི་འཁོར་ལོར་འགྲོ་བའི་དོན་མཛད་པ་ནི་ཐོག་མའི་མགོན་པོ་གཅིག་གི་འདུལ་ཞིང་དང་མཛད་པ་ཡིན་ཏེ་རྒྱ་ཆེ་ཞིང༌། ཐོག་མའི་དུས་འདི་ཙམ་ནས་བྱུང་དང་མཐར་གྱིས་མཛད་པ་འདི་ཙམ་ན་རྫོགས་སོ་ཞེས་མུ་དང་མཐའ་གཞལ་བར་མི་ནུས་སོ། ། ཆོས་སྐུ་འོད་གསལ་རྡོ་རྗེ་སྙིང་པོའི་ཞིང༌། །རང་སྣང་ལོངས་སྐུར་ཚངས་པ་རྔ་སྒྲ་སྟེ། ། སྤྲུལ་སྐུའི་དུས་ན་ཚངས་ཆེན་བསྐལ་པ་ཞེས། །སྐྲ་ཙམ་ཁྱོན་ལ་དུས་གསུམ་ཚད་སྙེད་ཀྱི། ། སངས་རྒྱས་རྒྱ་མཚོ་ལ་སོགས་ཀུན་བཟང་གི །མཛད་པ་ཇི་སྙེད་འདི་ཡི་ཁོངས་སུ་འདུ། །

བཤད་མ་ཐག་པ་དེ་དག་ཀྱང་སངས་རྒྱས་སྐུ་གསུམ་གྱི་སྣང་བ་ལ་ཞིང་ཁམས་ཀྱི་བྱེ་བྲག་གསུམ་དུ་གྲགས་པ་སྟེ། ཆོས་སྐུའི་དུས་སུ་འོད་གསལ་རྡོ་རྗེ་སྙིང་པོའི་ཞིང་དང༌། རང་སྣང་ལོངས་སྐུའི་དུས་སུ་ཚངས་པ་རྔ་སྒྲའི་ཞིང་དང༌། སྤྲུལ་སྐུའི་དུས་སུ་ཚངས་ཆེན་གྱི་བསྐལ་པ་ཞེས་བྱ་ལ། དེ་དག་གི་རྡུལ་ཕྲ་བ་སྐྲ་རྩེ་ཙམ་གྱི་ཁྱོན་ལའང་གདོད་མའི་མགོན་པོ་ཉིད་ཀྱི་སྤྲུལ་པ་དུས་གསུམ་དུ་བྱོན་པ་རྡུལ་ཕྲན་ཚད་སྙེད་ཀྱི་སངས་རྒྱས་རྒྱ་མཚོ་རྣམས་དང༌། སོགས་ཁོངས་ནས་སེམས་ཅན་གྱི་ཁམས་རྒྱ་མཚོའང་དེ་སྙེད་ཡོད་དེ་འབྱུང་བ་བཞི་དང་ནམ་མཁས་ཁྱབ་ཚད་ཐམས་ཅད་ཚངས་ཆེན་བསྐལ་པ་འདིའི་ཁོངས་སུ་འདུ་ལ། དེར་མ་དག་པའི་སེམས་ཅན་རྣམས་འཆི་འཕོ་བ་དང༌། སྐྱེ་ཞིང་འབྱུང་བ་དང༌། སངས་རྒྱས་རྣམས་མྱ་ངན་ལས་འདའ་བ་དང༌། བསྟན་པ་གནས་པ་དང༌། ནུབ་པ་དང༌། ལམ་སྒྲུབ་པ་ལ་སོགས་བདེ་སྡུག་གི་སྣང་བ་སྣ་ཚོགས་ལ་སྤྱོད་པའི་ཚུལ་རྨི་ལམ་ལྟར་སྣང་བ་དང༌། དེ་ལྟར་རྡུལ་ཕྲན་རེ་རེའི་གོ་ནའང་རི་གླིང་༼ཨེ༨༡བ༽རྒྱ་མཚོ་སོགས་ཞིང་ཚད་མེད་པ་སྣང་ཞིང་དེར་མ་ཟད་རྡུལ་གཅིག་གི་སྟེང་གི་འཇིག་རྟེན་དེའི་རྡུལ་ཕྲ་བ་གཅིག་ལའང་སེམས་ཅན་གྱི་ཁམས་ཚད་མེད་པ་གནས་པ་རྣམས་བདེ་བར་གཤེགས་པའི་རྣམ་འཕྲུལ་དང༌། བྱང་ཆུབ་སེམས་དཔའ་རྣམས་ཀྱི་ཞིང་སྦྱོང་བའི་སྨོན་ལམ་གྱི་མཐུ་ཆེན་པོ་དང༌། སེམས་ཅན་རྣམས་ཀྱི་འཁྲུལ་སྣང་གིས་ལས་ཀྱི་ཚོགས་མངོན་པར་འདུ་བགྱིས་པ་དང༌། ཆོས་ཉིད་ཀྱིས་རབ་ཏུ་ཐོག་པ་ལ་སོགས་པའི་རྒྱུ་དང་རྐྱེན་གྱིས་རབ་ཏུ་ཚོགས་པ་སྟེ་ཆོས་ཀྱི་དབྱིངས་ལ་ཀུན་རྫོབ་པ་གདོད་ནས་གྲུབ་མ་མྱོང་བས་དོན་ལ་མེད་པ་གསལ་སྣང་ཡིན་པས་དེ་ལྟར་སྣང་དུ་རུང་བ་ཡིན་ནོ། །དེ་ལྟར་ན་གདོད་མའི་མགོན་པོ་ཀུན་ཏུ་བཟང་པོའི་མཛད་པ་ཇི་སྙེད་པ་ཐམས་ཅད་ཞིང་འདི་དག་གི་ཁོངས་སུ་འདུ་བ་ཡིན་ནོ། ། གཉིས་པ་རྡོ་རྗེ་འཆང་གིས་ཞི་བ་བརྙེས་ཚུལ་ལ་གཉིས། དངོས་དང༌།

མཛད་པའི་ཁྱད་པར་རོ། །དང་པོ་ནི། དེ་ལས་ཞིང་འདི་འདུལ་ཆེད་ཐབས་མཁས་འཕྲུལ། །དཔག་མེད་སྔོན་རོལ་མེ་ཏོག་མཛེས་ཆེན་ལ། ། གསེར་གྱི་རྡོ་རྗེ་ཕུལ་ནས་ཐུགས་མཆོག་བསྐྱེད། ། དེ་ལས་ཞིང་འདིའི་གདུལ་བྱ་འདུལ་བའི་ཆེད་དུ་ཐོག་མའི་སངས་རྒྱས་ཀུན་ཏུ་བཟང་པོ་ཉིད་ཀྱིས་ཐབས་ལ་མཁས་པའི་རྣམ་འཕྲུལ་ཆེན་པོས་སོ་སྐྱེ་རང་ག་མས་སེམས་བསྐྱེད་པ་ལྟར་བསྟན་ནས་སངས་རྒྱས་པའི་ཚུལ་དང་མཛད་པའི་རོལ་པ་བསྟན་པར་མཛད་དེ། འདི་ནས་བསྐལ་པ་དཔག་ཏུ་མེད་པའི་སྔོན་རོལ་དུ་ཞིང་ཁམས་རང་བཞིན་རྣམ་པར་བཀོད་པ་ཞེས་བྱ་བར་ཐོག་མའི་མགོན་པོའི་རྣམ་པར་འཕྲུལ་པས་སངས་རྒྱས་མེ་ཏོག་མཛེས་པ་ཆེན་པོ་ལ་གསེར་གྱི་རྡོ་རྗེ་གཅིག་ཕུལ་ནས་དང་པོར་བྱང་ཆུབ་མཆོག་ཏུ་ཐུགས་བསྐྱེད་དོ། ། སྐྱེ་བ་རིམ་བརྒྱུད་རྒྱལ་ལས་ཆོས་གསན་ཅིང༌། །མཉམ་པར་གཞག་མཐར་རིན་ཆེན་རྣམ་བཀོད་ཀྱི། ། རི་རྩེར་སངས་རྒྱས་ཆོས་སྐུའི་དགོངས་པར་བཞུགས། ། དེ་ནས་སྐྱེ་བ་རིམ་པར་བརྒྱུད་པའི་ཚུལ་བསྟན་ཏེ། དེའང་སྐྱེ་བ་གཉིས་ནས་ཁྱིམ་བདག་ལེགས་སྦྱིན་གྱི༼ཨེ༨༢ན༽སྲས་ནོར་བུའི་ཕྲེང་བ་ཞེས་པར་གྱུར་ནས་སངས་རྒྱས་འཁོར་ལོ་ལེགས་པར་སྤྱོད་པའི་དྲུང་དུ་ཆོས་མཉན། དེ་ནས་གློག་གི་འོད་ཅེས་བྱ་བའི་སྲས་བྲམ་ཟེའི་ཁྱེའུ་ལེགས་བྱིན་ཅེས་པར་གྱུར་ཏེ་སངས་རྒྱས་དགེ་བའི་བློ་གྲོས་ལས་ཆོས་ཉན་ཅིང་ལོ་བདུན་དུ་ཏིང་ངེ་འཛིན་ལ་མཉམ་པར་བཞག་སྟེ། བདུན་ཅུ་རྩ་ལྔའི་མཐར་རིན་པོ་ཆེའི་ཕུང་པོ་རྣམ་པར་བཀོད་པ་ཞེས་བྱ་བའི་རི་བོའི་རྩེ་མོར་མངོན་པར་རྫོགས་པ་སངས་རྒྱས་པའི་ཚུལ་བསྟན་ནས་ཆོས་སྐུའི་དགོངས་པར་བསྐལ་ཆེན་གཅིག་ཏུ་བཞུགས་སོ། ། གཉིས་པ་ནི། ལོངས་སྤྱོད་སྤྲིན་བཀོད་སྣང་ཆར་རྡོ་རྗེ་འཆང༌། །གསང་གསུམ་མི་ཟད་རྒྱན་གྱི་འཁོར་ལོ་ཡི། ། མཛད་པ་གསུམ་ཅུ་དྲུག་ལ་དབང་འབྱོར་བ། །རིགས་བརྒྱའི་འཁོར་ལོའི་མགོན་པོའི་སྐུ་རུ་སྣང༌། ། དེ་ལས་ལོངས་སྤྱོད་ཐམས་ཅད་རྫོགས་པའི་སྐུ་རྒྱན་དང་ཁ་དོག་གི་འཁོར་ལོར་རང་བྱོན་ཅིང་དེ་ཉིད་ཀྱི་ངང་ལས་རང་སྣང་གི་རྒྱལ་བ་རིགས་ལྔ་དཀྱིལ་འཁོར་གྲངས་ལས་འདས་པའི་སྤྲིན་རང་བྱུང་དུ་བཀོད་ཅིང༌།

སྣང་ཆ་ལས་མཚན་དང་དཔེ་བྱད་ཡོངས་སུ་རྫོགས་པ་རྡོ་རྗེ་འཆང་གི་སྐུར་བྱུང་བ་ནི་ཐུགས་བསྐྱེད་པའི་རྟེན་རྡོ་རྗེ་ཕུལ་བ་ལས་བྱུང་ངོ༌། །དེ་དག་ཀྱང་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་མཛད་པ་སུམ་ཅུ་རྩ་དྲུག་ལ་དབང་འབྱོར་བ་སྟེ་སྙིང་ཐིག་གི་འཆད་ཚུལ་ཕྱོགས་གཅིག་ཡིན་མཛད་པ་དེ་དག་ཀྱང་བྱ་བྱེད་ཀྱི་མཛད་པ་ནི་མ་ཡིན་ཏེ་ཡོན་ཏན་གྱི་ངོ་བོ་དང་རྩལ་དུ་རང་ཤར་བའོ། །དོན་ལ་གོང་དུ་སྨོས་པ་ལྟར་ཐོག་མའི་མགོན་པོའི་ཐབས་ལ་མཁས་པའི་སྒྱུ་འཕྲུལ་ཙམ་ལས་ཐ་མི་དད་ཅིང་གསང་སྔགས་ཀྱི་རྒྱུད་ཕལ་ཆེར་སྟོན་པའི་རྡོ་རྗེ་འཆང་དང་སྙིང་ཐིག་ཡང་གསང་གི་རྡོ་རྗེའི་གནས་ཟབ་མོ་སྟོན་པ་ལ་ཀུན་ཏུ་བཟང་པོ་དང༌། གཞན་དུ་དམ་པ་དང་ད་ཀའི་སངས་རྒྱས་དང༌། རྡོ་རྗེ་སེམས་དཔའ་སོགས་མཚན་གྱི་རྣམ་གྲངས་དུ་མས་བསྙད་པ་རིགས་བརྒྱའི་དཀྱིལ་འཁོར་རྒྱ་མཚོའི་འཁོར་ལོའི་མགོན་པོའི་སྐུར་སྣང་བ་སྟེ། རྟོག་བསྡུས་ལས། ༼ཨེ༨༢བ༽སེམས་དཔའ་ཐོག་མ་ཐ་མ་མེད། །རྡོ་རྗེ་སེམས་དཔའ་དགའ་བ་ཆེ། །ཀུན་ཏུ་བཟང་པོ་ཀུན་གྱི་བདག །རྡོ་རྗེ་སྙིང་པོ་གཙོ་བོའི་གཙོ། །གདོད་མ་ཐ་མ་མེད་ཕྱིར་ཡང༌། །དམ་པའི་དང་པོ་ཞེས་འདོད་དེ། །འཁོར་ལོ་ཀུན་གྱི་གཙོ་ཕྱིར་ན། །དམ་པ་དམ་པའི་དབང་ཕྱུག་ཡིན། །ཞེས་གསུངས་པ་ལྟར་རོ། ། གསུམ་པ་དེ་ལ། གཟུགས་སྐུ་གཉིས་ཀྱི་རྣམ་པར་འཕྲུལ་པ་སྣང་བའི་ཚུལ་ལ་གཉིས། ལོངས་སྐུ་དང༌། སྤྲུལ་པའི་སྐུ་བཤད་པའོ། །དང་པོ་ནི། ཕྱིར་གསལ་མཆེད་པས་ཕྱེད་སྣང་ལོངས་སྐུ་ཆེ། །རྣམ་སྣང་གང་ཆེན་མཚོ་ཡི་གནས་རྣམས་སུ། ། ཞིང་དང་ངེས་པ་ལྔ་ལྡན་རིགས་ལྔའི་རྒྱལ། །སྒྱུ་འཕྲུལ་རྡོ་རྗེའི་རོལ་མོ་འབྱམས་སུ་ཀླས། ། དེའང་སངས་རྒྱས་གསང་བའི་ལམ་རིམ་ལས། ལྷུན་རྫོགས་རིག་པ་རང་སྣང་བའི། །ཞིང་དང་གཞལ་ཡས་གདན་ཁྲི་རྒྱན། །འོད་ཟེར་དུ་མར་སྣང་བ་སྟེ། །ཞེས་བཤད་པ་ལྟར་ཆོས་ཀྱི་སྐུ་ཆེན་པོ་ནང་གསལ་ཆོས་ཉིད་ཀྱི་ངང་དུ་བཞུགས་པ་དེ་ཉིད་མན་ཤེལ་གྱི་ནང་འོད་ཁ་དོག་ལྔ་ཉི་ཟེར་གྱི་རྐྱེན་གྱིས་གསལ་བ་ལྟར་རང་སྣང་གི་ཡུལ་ལ་ཕྱིར་གསལ་དུ་མཆེད་པའི་ཡེ་ཤེས་ཀྱི་སྣང་ཆ་སྐུ་དང་ཞིང་ཁམས་ཚད་མེད་པ་ལ་ལོངས་སུ་སྤྱོད་པའི་གནས་སུ་སྤྲུལ་པའི་བཀོད་པ་ཕྱེད་སྣང་ལོངས་སྐུ་ཞེས་བྱ་བ།

རྣམ་པར་སྣང་མཛད་གང་ཆེན་མཚོའི་ཕྱག་གི་མཐིལ་ན་པདྨའི་སྡོང་པོ་སྐྱེས་པའི་འདབ་མ་དང་ཟེ་ཕོལ་རྣམས་ལ་ཞིང་ཁམས་ཉི་ཤུ་རྩ་ལྔ་རེ་བརྩེགས་མར་གནས་ཤིང་ཞབས་ཀྱི་སྐྱིལ་ཀྲུང་མན་ཆད་ལས་སྤོས་ཆུའི་རྒྱུན་དཔག་ཏུ་མེད་པ་འབབ་པ་དག་ཏུའང་ཞིང་ཁམས་དྲུག་ཅུ་རེ་ཡོད་པ་དེ་རྣམས་སུ་ངེས་པ་ལྔ་ལྡན་གྱི་རིགས་ལྔའི་རྒྱལ་བ་མཚན་དང་དཔེ་བྱད་རྒྱ་མཚོའི་བདག་ཉིད་རྟག་པ་རྒྱུན་གྱི་འཁོར་ལོར་ལོངས་སྤྱོད་པ་བགྲངས་ཀྱིས་མི་ལོང་བར་བཀོད་པ་དེ་དག་ནི་ཡེ་ཤེས་གང་ཆེན་མཚོའི་ཞིང་དང་སྐུའི་བཀོད་པ་ལོངས་སྐུ་ཆེན་པོའི་མཚན་གཞི་སྟེ་དེ་དག་རྡུལ་གཅིག་གི་སྟེང་ན་རབ་འབྱམས་༼ཨེ༨༣ན༽རྒྱ་མཚོའི་རྡུལ་སྙེད་ཀྱི་ཞིང་ཡང་མི་འགལ་ཞིང་སྐུ་གཅིག་ལ་རབ་འབྱམས་རྒྱ་མཚོའི་སྐུ་འདུ་བ་དང༌། སྐུ་རེ་རེས་ཀྱང་ཞིང་ཁམས་རབ་འབྱམས་རྒྱ་མཚོར་ཁྱབ་པ་སོགས་སྒྱུ་འཕྲུལ་རྡོ་རྗེའི་རོལ་མོ་འབྱམས་ཀླས་པ་གསང་བ་བསམ་གྱིས་མི་ཁྱབ་པའི་གནས་སུ་ཤེས་པར་བྱ་སྟེ། གསང་བ་སྙིང་པོ་ལས། སྟོང་གསུམ་ཡུངས་འབྲུར་འཇུག་ཚུལ་གྱིས། །དབྱིངས་ནས་དཀྱིལ་འཁོར་སྤྱན་དྲངས་མཆོད། །ཅེས་གསུངས་པ་བཞིན་ནོ། ། སྟོན་པ་ཁྱད་པར་བདུན་དང་ཕྱི་ནང་གསང༌། །མཚན་དཔེའི་རྒྱན་ལྡན་རྣམ་དག་དཀྱིལ་འཁོར་འཕྲོ། ། ཞིང་ཁམས་དེ་དག་ལ་མངའ་དབང་མཛད་པའི་སྟོན་པ་ལོངས་སྤྱོད་རྫོགས་པའི་སྐུ་དེའང་རང་བཞིན་བདུན་གྱི་ཁྱད་པར་དང་ལྡན་པ་ཡིན་ཏེ། དེ་བཞིན་ཉིད་དུ་ནར་སོན་པའི་རང་བཞིན། ཡོན་ཏན་མ་བཙལ་བར་ལྷུན་གྱིས་གྲུབ་པའི་རང་བཞིན། ཡེ་ཤེས་མཐའ་དབུས་དང་བྲལ་བའི་རང་བཞིན། འབྲས་བུ་ལ་མངའ་མཛད་ཀྱང་རང་གི་ངོ་བོ་བསྟན་དུ་མེད་པའི་རང་བཞིན། མཉམ་པ་ཉིད་མངོན་དུ་མཛད་ཀྱང་སྤྱོད་ཡུལ་དང་བྲལ་བའི་རང་བཞིན། གཅིག་དང་དུ་མ་ལས་གྲོལ་བའི་རང་བཞིན། དུས་གསུམ་འདུ་འབྲལ་མེད་པའི་རང་བཞིན་ཏེ་བདུན་གྱི་བདག་ཉིད་ཆེན་པོར་ལྷུན་གྱིས་གྲུབ་པ་ཉིད་གདུལ་བྱའི་དབང་གིས་སྐུ་གསུང་ཐུགས་ཀྱི་མཚན་མ་སྣ་ཚོགས་པར་སྣང་བའི་རྣམ་འགྱུར་གྱི་ཆ་ལས་མཚན་དང་དཔེ་བྱད་ཀྱི་རྣམ་པར་འབར་བ་སྟེ།

དེའང་སྟོན་པའི་ཐུགས་ཡེ་ཤེས་བཞིས་ཕྱེ་བའི་རྩལ་ལས་ཕྱིའི་མཚན་དཔེ། རྩ་འཁོར་ལོ་རྣམ་པར་དག་པའི་ཆ་ལས་ནང་གི་མཚན་དཔེ། ཁམས་བྱང་ཆུབ་སེམས་ཀྱི་རྣམ་པར་དག་པའི་ཆ་ལས་གསང་བའི་མཚན་དཔེ་སྟེ་མཛེས་བྱེད་ཕུལ་དུ་གྱུར་པའི་རྒྱན་དང་རང་བཞིན་གྱིས་ལྡན་ཅིང༌། ཟག་པ་མེད་པའི་ཕུང་པོ་ལྔ་གཤེགས་པ་ཡབ་ལྔ། ཁམས་ལྔ་གཤེགས་མ་ཡུམ་ལྔ། སྤྱན་སྙན་ཤངས་ལྗགས་ཏེ་དབང་པོ་བཞི་ས་སྙིང་སོགས་༼ཨེ༨༣བ༽ནང་སེམས་བཞི། གཟུགས་སྒྲ་དྲི་རོ་སྟེ་ཡུལ་བཞི་སྒེག་སོགས་བཞི། མཐོང་ཐོས་སྣོམ་མྱང་བཞི་བྱམས་པ་སོགས་ཕྱི་སེམས་བཞི། དུས་བཞི་མེ་ཏོག་མ་སོགས་བཞི། རེག་པ་རེག་བྱེད་རེག་བྱ་རེག་ཤེས་བཞི་ཁྲོ་བོ་བཞི། རྟག་ཆད་བདག་མཚན་དུ་ལྟ་བ་བཞི་ཁྲོ་མོ་བཞིར་རང་བཞིན་གྱིས་རྣམ་པར་དག་པས་མཐའ་ཡས་པའི་འཁོར་ལོའི་བཀོད་པ་དཀྱིལ་དང་འཁོར་གྱི་ཚུལ་དུ་སྣང་བ་སྟེ། གསང་བ་སྙིང་པོ་ལས། རང་རིག་མཐའ་དབུས་མེད་པའི་དཀྱིལ། །ཡེ་ཤེས་བཞི་འཕྲོ་འཁོར་ལོའི་ཚུལ། །ཞེས་དང༌། ཁོག་གཞུང་ལས། འབྲས་བུ་མཐར་ཕྱིན་འོག་མིན་ན། །བཞུགས་པ་དཀྱིལ་དང་འཁོར་གྱི་ཚུལ། །ཞེས་བཤད་པ་ལྟར་དང༌། དེ་དག་ཀྱང་སངས་རྒྱས་རང་སྣང་གི་ཡེ་ཤེས་རྣམ་པ་ཐམས་ཅད་པའི་བདག་ཉིད་སྒྱུ་འཕྲུལ་དྲྭ་བའི་རོལ་པ་རྣམ་པ་ཀུན་ཏུ་ཞིང་དང་ཀུན་ཏུ་གདན་ལ་སོགས་པར་སྣང་ཞིང༌། དབང་པོ་རེ་རེས་ཀྱང་དབང་པོ་ཐམས་ཅད་ཀྱི་བྱ་བ་བྱེད་པ་སྟེ་ཡེ་ཤེས་རྩལ་འགག་པ་མེད་པས་ཆོས་ཀྱི་དབྱིངས་མཐའ་ཀླས་པར་ཁྱབ་གདལ་བའི་ཕྱིར་ཏེ། སེང་གེ་རྩལ་རྫོགས་ལས། ཀུན་ཏུ་བཟང་པོའི་ཞལ་ནི་ཕྱོགས་བཅུར་གཟིགས། །ཀུན་གཟིགས་ཀུན་བཟང་སྐུ་ལ་མདུན་རྒྱབ་མེད། །ཕྱོགས་བཅུ་གང་བར་སྤྱན་གྱིས་རྣམ་པར་གཟིགས། །ཞེས་སོ། །སངས་རྒྱས་ཀྱི་ཡུལ་དེ་ནི་སངས་རྒྱས་ཁོ་ནའི་རྒྱུད་ཀྱིས་བསྡུས་པའི་ཕྱིར་ས་བཅུའི་དབང་ཕྱུག་རྣམས་ཀྱིའང་སྤྱོད་ཡུལ་ལས་འདས་པ་སྟེ་རང་སྣང་གཞིའི་འོད་གསལ་ཆེན་པོའི་སྣང་ཆ་དག་པ་རབ་འབྱམས་ཀྱི་འཁོར་ལོའི་སྣོད་བཅུད་དུ་ཤར་བ་རྨི་ལམ་དག་པ་དང་ཆོས་མཚུངས་པ་ལས་རྡུལ་རྫས་རང་མཚན་དུ་གྲུབ་པ་ཅུང་ཟད་ཀྱང་མེད་དོ། །སྔ་ཕྱིར་བཤད་པའི་ལོངས་སྐུ་ཆེན་པོ་འདི་གཉིས་འཆར་གཞི་དང་འཆར་ཆའི་དབྱེ་བའང་ཤེས་པར་བྱའོ། །

གཉིས་པ་སྤྲུལ་པའི་སྐུ་བཤད་པ་ལ་གཉིས། སྤྱི་དང་བྱེ་བྲག་གོ །དང་པོ་ལ་གསུམ། རང་བཞིན་སྤྲུལ་པ། འགྲོ་འདུལ་སྤྲུལ་པ། སྣ་ཚོགས་སྤྲུལ་པའོ། །དང་པོ་ནི། དེ་ཉིད་༼ཨེ༨༤ན༽ཤེལ་ལ་གཟུགས་བརྙན་འཕོས་པ་ལྟར། །ས་བཅུ་པ་ལ་རང་བཞིན་སྤྲུལ་སྐུའི་ཞིང༌། ། སྐུ་དང་ཡེ་ཤེས་ཆོས་སོགས་ལྔ་ལྔར་སྟོན། ། དབྱིངས་སྣང་ལོངས་སྐུ་ཆེན་པོའི་སྟོན་པ་དེ་ཉིད་ཇི་ལྟར་དྭངས་ཤེལ་ལ་གཟུགས་བརྙན་འཕོས་པ་ལྟར་ཅུང་ཟད་དག་པའི་གདུལ་བྱ་ས་བཅུའི་དབང་ཕྱུག་རྣམས་ལ་སྣང་བ་ནི་འདི་ལྟར་རང་བཞིན་སྤྲུལ་སྐུའི་ཞིང་ཁམས་དབུས་ན་འོག་མིན་དང༌། ཕྱོགས་བཞིར་རིམ་པ་བཞིན་མངོན་པར་དགའ་བ། དཔལ་དང་ལྡན་པ། པདྨ་བརྩེགས་པ། ལས་རབ་གྲུབ་པ་ལྔར་སྟོན་པ་དེ་བཞིན་གཤེགས་པ་གཟུགས་ཀྱི་རྒྱལ་པོ་ལ་སོགས་པ་ལྔ་པོ་མཚན་དང་དཔེ་བྱད་རྒྱ་མཚོའི་བདག་ཉིད་ཅན་ཞི་བ་དང་ཁྲོ་བོའི་རྣམ་འགྱུར་དཔག་ཏུ་མེད་པའི་སྐུས་ཆོས་རྣམས་འཇལ་ཞིང་སྟོན་པ་དང༌། གདུལ་བྱའི་ཉོན་མོངས་པ་ལྔའི་གཉེན་པོར་ཆེ་བའི་ཞིང་ཁམས་ལྔ་དང༌། སྐུ་ལྔ་དང་ཆོས་ལྔ་ཡེ་ཤེས་ལྔ་ལ་སོགས་པས་བརྗོད་དུ་མེད་ཅིང་བསམ་མི་ཁྱབ་པའི་ཆོས་ཀྱི་འཁོར་ལོ་བསྐོར་བ་དེ་ཉིད་སྟོན་པ་ལོངས་སྤྱོད་རྫོགས་སྐུ་དང་འཁོར་རྒྱུད་གཞན་གྱིས་བསྡུས་པའི་ཕྱིར་ཕྱེད་སྣང་རང་བཞིན་སྤྲུལ་པ་ཞེས་ཉི་ཟླ་ཁ་སྦྱོར་གྱི་རྒྱུད་ཆེན་པོ་ལས་གསལ་བར་བསྟན་ཏོ། །

གཉིས་པ་ནི། དེ་ཡི་ངང་ལས་འགྲོ་འདུལ་སྤྲུལ་པའི་སྐུ། །མཆོག་དང་རིག་པའི་སྐྱེས་བུ་ཐུབ་པ་དྲུག ། འགྲོ་དྲུག་གནས་སུ་འདུལ་བཞིའི་ཆོ་འཕྲུལ་སྟོན། ། དེ་ཉིད་ཀྱི་ངང་ལས་འགྲོ་བ་འདུལ་བའི་སྤྲུལ་པའི་སྐུ་ནི་འཇིག་རྟེན་གྱི་ཁམས་མ་ལུས་པར་གདུལ་བྱའི་ཚོགས་ཡོངས་སུ་སྨིན་པར་མཛད་པའི་ཕྱིར་ཚད་མེད་པའི་ཐབས་ལ་མཁས་པས་རྣམ་པར་རོལ་པ་བསམ་གྱིས་མི་ཁྱབ་པའི་ཚུལ་གྱིས། དུས་གཅིག་ཏུ་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་ཐམས་ཅད་དུ་མཛད་པ་བཅུ་གཉིས་ཀྱི་ཚུལ་སྟོན་པ་མཆོག་གི་སྤྲུལ་པའི་སྐུ་སྟེ། དེ་རེ་རེ་ལའང་གདུལ་བྱ་རིགས་དྲུག་སོ་སོའི་དབང་ཤེས་ལ་རང་རང་གི་རིགས་དང་མཐུན་པའི་འདུལ་བྱེད་རིག་པའི་སྐྱེས་བུ་ཐུབ་པ་དྲུག་ཏུ་སྤྲུལ་ནས་འགྲོ་བ་རིགས་དྲུག་༼ཨེ༨༤བ༽སོ་སོའི་དོན་མཛད་པ་སྟེ། སྒྱུ་འཕྲུལ་བླ་མ་ལས། ལྷ་ཡི་གནས་ན་བརྒྱ་བྱིན་མགོན། །ལྷ་མ་ཡིན་ན་ཐགས་བཟང་རིས། །མི་ལ་བདུད་འདུལ་ཤཱཀྱའི་མགོན། །ཡི་དྭགས་གནས་ན་ཁ་འབར་ཏེ། །བྱོལ་སོང་སེང་གེ་ཉིད་དུ་སྨྲ། །དམྱལ་བ་ལས་ཀྱི་གཤིན་རྗེ་མགོན། །ཞེས་སོ། །དེ་ལྟར་གདུལ་བྱ་འདུལ་བྱེད་ཐབས་ཀྱི་ཁྱད་པར་ཡང་སྐུ་བསོད་ནམས་ཆེན་པོས་འདུལ་བ། ཐུགས་མངོན་སུམ་པས་འདུལ་བ། རྫུ་འཕྲུལ་བསམ་གྱིས་མི་ཁྱབ་པས་འདུལ་བ། གསུང་རིག་པས་འདུལ་བ་སྟེ་འདུལ་བ་རྣམ་པ་བཞིའི་ཆོ་འཕྲུལ་ཆེན་པོ་མཆོག་གི་སྤྲུལ་པའི་སྐུ་རྣམས་ཀྱིས་དངོས་སུ་སྟོན་ལ། གཞན་དག་གིས་ཀྱང་ཤུགས་སམ་རྗེས་མཐུན་པར་བསྟན་ནས་འགྲོ་བ་རྣམས་འདུལ་བར་མཛད་དོ། ། གསུམ་པ་ནི། སྣ་ཚོགས་སྤྲུལ་པ་ནོར་བུ་ལྗོན་ཤིང་གཏེར། །གྲུ་ཟམ་ཟས་སྨན་བཟོ་སྐྱེ་ངེས་པ་མེད། ། དེ་དག་གི་རྩལ་ལམ་བྱིན་རླབས་ལས་ཤར་བའི་སྣ་ཚོགས་སྤྲུལ་པ་ནི། སེམས་ཅན་རྣམས་ལ་གང་ཕན་པ་ཆེན་པོའི་གཞིར་གྱུར་ཏོ་ཅོག་རྣམས་ཏེ་འདི་ལྟར་རང་བཞིན་དང་འདུ་བྱེད་ལས་བྱུང་བའི་གཟུགས་ཀྱི་སྐུ་དང༌། ཁང་བཟང༌། སྐྱེད་མོས་ཚལ།

གནྡྷོ་ལ། མྱ་ངམ་གྱི་ཐང་ལ་གྲོང་ཁྱེར་དུ་སྤྲུལ་པ་དང༌། དཔག་བསམ་གྱི་ཤིང༌། ཡིད་བཞིན་ནོར་བུ། གྲུ་གཟིངས། ཟམ་པ། ཤིང་རྟ། ཟས་གོས། སྨན་སོགས་བེམ་པོའི་དངོས་པོ་དང༌། མུ་གེའི་ཚེ་ཉ་བོ་ཆེ། ནད་ཀྱིས་གདུངས་པ་ལ་སྲོག་ཆགས་དེས་པ། སྲིན་མོའི་གླིང་དུ་ཅང་ཤེས་བྷ་ལ་ཧ། འདམ་ཁྲོད་དུ་གསེར་གྱི་བུང་བ་སོགས་བཟོ་དང་སྐྱེ་བའི་སྤྲུལ་པ་ངེས་པ་མེད་པ་སྣ་ཚོགས་སུ་སྟོན་པ་སྟེ། དཀོན་མཆོག་ཏ་ལ་ལའི་མདོ་ལས་རྒྱ་ཆེར་གསུངས་པ་བཞིན་ནོ། །ཕྱི་མ་འདི་དག་ནི་རྡོ་རྗེ་འཆང་གིས་བཀོད་པའི་ཚངས་ཆེན་གྱི་བསྐལ་པ་ཞེས་དབྱེ་བ་ཕྱེ་བ་ཡིན་ནོ། ། གཉིས་པ་བྱེ་བྲག་རྫོགས་ཆེན་ཐུན་མོང་མ་ཡིན་པའི་སྤྲུལ་པའི་སྐུ་ཕྱོགས་གཅིག་གི་འཆད་ཚུལ་ལ་གཉིས། དངོས་དང༌། བསྟན་པའི་བཙས་གསུམ་བཤད་པའོ། །དང་པོ་ནི། ཁྱད་པར་ལོངས་སྐུའི༼ཨེ༨༥ན༽སྣང་ཆར་བསྐལ་པ་འདིར། །དགའ་ལྡན་བརྩེགས་པར་སྣང་བ་དམ་པ་ནས། ། རྒྱལ་བྱེད་ཚལ་དུ་ཤཱཀྱ་ཐུབ་པའི་བར། །གནས་རིས་བཅུ་གཉིས་སྟོན་པ་བཅུ་གཉིས་བྱོན། ། སྤྲུལ་པའི་སྐུའི་བྱེ་བྲག་ཁྱད་པར་དུ་དབྱེ་བ། རྫོགས་ཆེན་ཐུན་མོང་མ་ཡིན་པའི་འཆད་ཚུལ་ཕྱོགས་གཅིག་གི་དབང་དུ་བྱས་ན། ལོངས་སྤྱོད་རྫོགས་པའི་སྐུའི་སྣང་ཆ་ལས་བསྐལ་པ་བཟང་པོ་འདི་ཉིད་དུ་ཚེ་ལོ་དཔག་མེད་ནས་བརྒྱ་པ་ཡན་གྱི་བར་ལ་སྤྲུལ་པའི་སྐུ་བཅུ་གཉིས་སུ་བྱོན་ཏེ། དེའང་བསྐལ་པ་དང་པོར་གནས་དགའ་ལྡན་བརྩེགས་པ་ཞེས་བྱ་བར་སྟོན་པ་ཁྱེའུ་སྣང་བྱེད་དམ་པ་བསམ་གྱིས་མི་ཁྱབ་པ། འཁོར་སངས་རྒྱས་སྟོང་རྩ་གཅིག །སྟོན་པ་ཀུན་གྱི་རྩ་བ་སྒྲ་ཐལ་འགྱུར། སྡུད་པ་པོ་ལྷའི་བུ་དགའ་བྱེད་དབང་ཕྱུག །གྲོགས་ལྷའི་བུ་ཉི་མ་རབ་ཏུ་སྣང་བྱེད། སེམས་ཅན་རྣམས་ཚེ་ལོ་དཔག་ཏུ་མེད་པ་ཐུག་པའི་དུས་ནའོ། །པ་གནས་འཇིག་རྟེན་མི་མཇེད་དུ། སྟོན་པ་ཁྱེའུ་འོད་མི་འཁྲུགས་པ། འཁོར་མཁའ་འགྲོ་མ་འབུམ་ཕྲག་གཉིས། བསྟན་པ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྒྱུད། དུས་ཚེ་ལོ་བྱེ་བའི་དུས་ནའོ། །གནས་དྲོད་ཤེར་འདུས་པ་འོད་ཀྱིས་སྤུངས་པར།

སྟོན་པ་དཔལ་འཇིགས་པ་སྐྱོབ་པའི་ཡིད། འཁོར་བྱང་ཆུབ་སེམས་དཔའ་འབུམ་ཕྲག་དྲུག །བསྟན་པ་འཁོར་བ་དོང་སྤྲུགས་དང༌། རྨ་བྱ་འཇིང་བསྣོལ། དཔལ་འབྱུང་བཞི་ཟད་པའི་རྒྱུད་རྣམས་དང༌། དུས་ཚེ་ལོ་འབུམ་པའི་དུས་སུའོ། །གནས་ཆགས་འབྱུང་མངལ་དུ་སྣང་བར། སྟོན་པ་གཞོན་ནུ་རོལ་པ་རྣམ་པར་རྩེ་བ། འཁོར་གནོད་སྦྱིན་དང་སྲིན་པོ་སྟོང་ཕྲག་གཅིག །བསྟན་པ་སེམས་སྡེ་རྩ་བའི་རྒྱུད་ལྔ་དང༌། ཡན་ལག་གི་རྒྱུད་དྲུག །དུས་ཚེ་ལོ་བརྒྱད་ཁྲིའི་དུས་སུའོ། །གནས་འཚོ་བྱེད་གཞོན་ནུའི་ལྡུམ་རར། སྟོན་པ་དྲུག་པ་རྡོ་རྗེ་འཆང༌། འཁོར་སངས་རྒྱས་རབས་བདུན་ལ་སོགས་པ། བསྟན་པ་ཕ་རོལ་ཏུ་ཕྱིན་པ་དྲུག་སོགས་དང༌། དུས་ཚེ་ལོ་བདུན་ཁྲིའི་དུས་སུའོ། །གནས་གསང་ཆེན་རོལ་༼ཨེ༨༥བ༽པ་དུར་ཁྲོད་མེ་རི་འབར་བར། སྟོན་པ་གཞོན་ནུ་དཔའ་བོ་སྟོབས་ལྡན། འཁོར་བྱང་ཆུབ་སེམས་དཔའ་སྤྲིན་གྱི་ཤུགས་ཅན་བདུན། ཆོས་ཕ་རྒྱུད་མ་རྒྱུད་ལ་སོགས་པ་རྒྱུད་སྡེ་དུ་མ་དང༌། དུས་ཚེ་ལོ་དྲུག་ཁྲིའི་དུས་སུའོ། །གནས་སྲིན་ཕུག་རུ་ལུའི་སྒྲ་དང་ལྡན་པར། སྟོན་པ་དྲང་སྲོང་ཁྲོས་པའི་རྒྱལ་པོ། འཁོར་སྲིན་པོ་བྱེ་བ་གཅིག་ལ། ཆོས་རགས་པ་འདུལ་བའི་རྒྱུད་བཅུ་ལ་སོགས་པ། དུས་ཚེ་ལོ་ཁྲིའི་དུས་ནའོ། །གནས་བྱ་རྒོད་ཕུང་པོའི་རྒྱལ་པོའི་ཁབ་ན། སྟོན་པ་དགྲ་བཅོམ་པ་གསེར་འོད་དམ་པ། འཁོར་འཕགས་པ་ཉན་ཐོས་རྫུ་འཕྲུལ་དང་ལྡན་པ་དཔག་ཏུ་མེད་པ་ལ། དམ་པའི་ཆོས་འདུལ་བ་ཁྲི་ཕྲག་དཔག་ཏུ་མེད་པ། དུས་ཚེ་ལོ་ལྔ་སྟོང་ཐུབ་པའི་དུས་སུའོ། །གནས་སོག་པོ་གཡུའི་སྨིན་མ་ཅན་བྱང་ཆུབ་ཀྱི་ཤིང་རྣམ་པར་རྒྱས་པའི་དྲུང་དུ། སྟོན་པ་བརྩེ་བས་རོལ་པའི་བློ་གྲོས། འཁོར་ས་བརྒྱད་པའི་བྱང་ཆུབ་སེམས་དཔའ་རྣམས་ལ། ཆོས་ཕྲ་རྒྱུད་བདུན་པ་ལ་སོགས་པ་རྣམས་གསུངས། དུས་ཚེ་ལོ་སྟོང་གི་དུས་སུའོ། །གནས་བྱ་རྒོད་སྤུངས་པར། སྟོན་པ་འོད་སྲུང་བགྲེས་པོ། འཁོར་ཚེ་དང་ལྡན་པ་བདུན། དམ་པའི་ཆོས་མདོ་སྡེ་དང་ཀྲི་ཡ།

ལུང་ཨ་ནུའི་ཆོས་ཁྲི་ཕྲག་བརྒྱད་ལ་སོགས་པ་གསུངས། དུས་ཚེ་ལོ་ལྔ་བརྒྱ་པའི་དུས་སུའོ། །གནས་རྡོ་རྗེ་གདན་བྱང་ཆུབ་འབྱུང་བའི་ཤིང་དྲུང་དུ། སྟོན་པ་ཡབ་མངོན་རྫོགས་རྒྱལ་པོ། འཁོར་རིགས་གསུམ་མགོན་པོ་ལ། ཆོས་ངེས་པའི་དོན་འབའ་ཞིག་གསུངས། དུས་ཚེ་ལོ་སུམ་བརྒྱ་པའི་དུས་སུའོ། །གནས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་བྱིན་གྱི་ཀུན་དགའ་ར་བར། སྟོན་པ་ཤཱཀྱ་ཐུབ་པ། འཁོར་རྣམ་པ་བཞི་ལ། ཆོས་བདེན་པ་བཞིའི་འཁོར་ལོ། སྡུག་བསྔལ་བ། སྟོང་པ། བདག་མེད་པ། ཀུན་འབྱུང༌། རྒྱུ་དང༌། རྐྱེན་གྱི་རྣམ་པ། ལམ། རིག་པ། སྒྲུབ་པ། འགོག་པ། ཞི་བ། གྱ་ནོམ་པ་སྟེ་ལན་བཅུ་གཉིས་སུ་བསྐོར། དུས་ཚེ་ལོ་བརྒྱ་པའི་དུས་སུ་སྟེ། དེ་ལྟར་གནས་རིས་མི་འདྲ་བ་བཅུ་གཉིས་སུ་སྤྲུལ་པའི༼ཨེ༨༦ན༽སྐུ་སྟོན་པ་བཅུ་གཉིས་སུ་བྱོན་པའོ། ། ཕུན་ཚོགས་ལྔ་ལྡན་ཆོས་སྒོ་དྲུག་ཅུའི་བདག །མཛད་པའི་རྣམ་གྲངས་དགུ་བཅུ་རྩ་དྲུག་ཚོགས། ། དེ་དག་ཀྱང་འགྲོ་བ་རྣམས་ཀྱི་ཕུང་པོ་ལྔ་དག་པར་བྱ་བའི་ཕུན་སུམ་ཚོགས་པ་ལྔ་ལྡན་གྱི་རང་བཞིན་ཅན་ལན་བཅུ་གཉིས་སུ་སྣང་བར་མཛད་པས་བསྡམས་ན་ཆོས་སྒོའི་རྣམ་གྲངས་དྲུག་ཅུ་ཐམ་པའི་བདག་ཉིད་ཅན་དུ་གྱུར་པ་དང༌། མཛད་པ་ཕྲིན་ལས་ཀྱི་གྲངས་ཀྱང༌། ཀུན་མཁྱེན་ཀློང་ཆེན་པས། སྐུའི་མཛད་པ་བཅུ་གཉིས་ནི་གནས་མི་འདྲ་བ་བཅུ་གཉིས་སུ་སྟོན་པ་ཉིད་སྐུ་མདོག་ཕྱག་མཚན་མི་འདྲ་བ་བཅུ་གཉིས་སུ་སྤྲུལ་ནས་བྱོན་པས་གདུལ་བྱ་རིགས་མི་མཐུན་པ་བཅུ་གཉིས་ཀྱི་ཚོགས་མི་འདྲ་བ་དཔག་ཏུ་མེད་པའི་དོན་མཛད་པ་མི་འདྲ་བ་བཅུ་གཉིས་མཛད་པའི་མཛད་པ་ཞེས་སྐུའི་གཟི་མདངས་ལ་བརྟེན་ནས་སྐུའི་བསྟན་པ་འཕེལ་བའི་དོན་དུ་བྱུང་བའོ། །སྐུ་དེ་དག་གི་དུས་སུ་གསུང་ཆོས་ཀྱི་འཁོར་ལོ་མི་འདྲ་བ་བཅུ་གཉིས་གསུངས་པས་འགྲོ་བའི་ངག་གི་བཅིངས་པ་མི་འདྲ་བ་བཅུ་གཉིས་ལས་གྲོལ་བར་མཛད་པའི་མཛད་པ་ཞེས་གསུང་གི་བསྟན་པ་འཕེལ་བའི་དོན་དུ་བྱུང་བའོ། །གསུང་དེ་ཙམ་ཞིག་གི་ཚེ་ན་ཐུགས་ཀྱི་དགོངས་པ་མི་འདྲ་བ་བཅུ་གཉིས་ཀྱིས་འགྲོ་བའི་རིགས་མི་འདྲ་བ་རྣམས་ཀྱི་རྟོག་པ་བཅུ་གཉིས་ལས་གྲོལ་བར་མཛད་པའི་མཛད་པ་ཞེས་ཐུགས་ཀྱི་བསྟན་པ་འཕེལ་བའི་དོན་དུ་བྱུང་བ་སྟེ།

དེ་ལྟར་བསྟན་པ་ངེས་པའི་སྤྲུལ་པའི་སྐུ་གཅིག་ལ་ཆོས་ཀྱི་རྣམ་གྲངས་དགུ་བཅུ་རྩ་དྲུག་ཚོགས་དགོས་ཏེ། དེ་དག་དང་ལྡན་པ་ནི་བསྟན་པའི་བདག་པོ་ཞེས་བྱའོ། །གལ་ཏེ་མི་ལྡན་ན་སངས་རྒྱས་འཇིག་རྟེན་དུ་བྱོན་པ་ཁོལ་བུའི་བསྟན་པ་ཞེས་བྱ་སྟེ། དེ་དག་ཀྱང་སྔོན་གྱི་སེམས་བསྐྱེད་པ་ལས་བྱུང་བའོ། །ཞེས་ཁྱད་པར་དུ་མ་དང་བཅས་ཏེ་གསུངས་སོ། ། གཉིས་པ་ནི། དེ་དང་དུས་མཚུངས་སྐུ་གསུམ་བསྟན་པའི་བཙས། །རང་བྱུང་རྡོ་རྗེ་གླེགས་བམ་སྐུ་གཟུགས་ནི། ། འགྲོ་བ་གང་གིས་མཐོང་ཐོས་རེག་པས་ཀྱང༌། །གདོས་བཅས་རང་སར་གྲོལ་བའི་ཕྲིན་༼ཨེ༨༦བ༽ལས་ཅན། ། གང་འདུལ་གནས་འཕར་ད་ལྟ་ཞིང་འདིར་བཞུགས། ། སྤྲུལ་པ་དེ་དག་དང་དུས་མཚུངས་པར་སྐུ་གསུམ་གྱི་བསྟན་པའི་བཙས་ཆེན་པོ་སྐུ་གསུང་ཐུགས་ཀྱི་སྤྲུལ་པར་རང་བྱུང་དུ་སྣང་བས་འགྲོ་བའི་དོན་མཛད་པ་སྟེ་ཛམྦུའི་གླིང་འདིར་ཆོས་སྐུའི་བསྟན་པ་དངོས་རྫོགས་པ་ཆེན་པའི་བྱིན་རླབས་ལས་རང་ཤར་བ་རིན་པོ་ཆེ་བརྒྱ་རྩ་ལས་འཁྲུངས་པའི་རྡོ་རྗེ་ཕྱག་གང་བ་དང༌། ལོངས་སྐུ་ཡོངས་སུ་རྫོགས་པར་སྤྱོད་པའི་བསྟན་པ་དངོས་རང་བྱུང་བསྟན་པ་བུ་གཅིག་པའི་བྱིན་རླབས་ལས་རང་ཤར་བའི་རིན་པོ་ཆེ་བརྒྱ་རྩ་གཅིག་ལས་འཁྲུངས་པའི་གླེགས་བམ་སོར་བཞི་པ་ཆོས་ཉིད་ཀྱི་རང་སྒྲ་སྒྲོགས་པ་དང༌། སྤྲུལ་པའི་སྐུ་སྟོན་པ་བཅུ་གཉིས་ཀྱི་བྱིན་རླབས་ལས་རང་ཤར་བ་རིན་པོ་ཆེ་བརྒྱ་རྩ་གཅིག་ལས་རང་བྱུང་བའི་སྐུ་གཟུགས་འགྲོ་བའི་ལུས་བོངས་དང་མཉམ་པ་སྟེ། དེ་གསུམ་ནི་འདུས་མ་བྱས་པས་སྐྱེ་འཇིག་མེད་ཅིང་བྱིན་རླབས་ལས་རང་བྱུང་དུ་ཤར་བས་རྫུ་འཕྲུལ་དང་ཡོན་ཏན་དཔག་ཏུ་མེད་པ་འཇིག་རྟེན་གྱི་ཁམས་སུ་བྱོན་དང་འབྱོན་འགྱུར་གྱི་སངས་རྒྱས་སྤྲུལ་པའི་སྐུ་རྣམས་ཀྱི་སྐུ་གསུང་ཐུགས་ཀྱི་བསྟན་པ་འཕེལ་བར་བྱེད་པའི་རྟེན་ཡིན་ལ་མཐོང་ཐོས་རེག་པས་གདོས་བཅས་རང་དེངས་སུ་འགྲོ་བའི་ཕྲིན་ལས་ཀྱི་བདག་ཉིད་ཅན་ནོ། །དེ་ལྟར་བཙས་གསུམ་པོ་དེ་འོད་གསལ་རྡོ་རྗེ་རྩེ་མོས་གང་ལ་འདུལ་བའི་གདུལ་བྱ་སྣང་བའི་གནས་དེར་འཕར་བས་ད་ལྟ་ཞིང་འདིར་བཞུགས་ཤིང་མ་འོངས་པར་ཞིང་གཞན་དུ་འཕར་བ་ན་ཞིང་འདིར་རྫོགས་པ་ཆེན་པོའི་བསྟན་པའང་མི་འབྱུང་ངོ༌། །དེའང་ཞིང་འདི་ཐོག་མར་ཆགས་པའི་ཚེ་བསྟན་པའི་བཙས་གསུམ་བྱང་ཕྱོགས་གཡོ་བ་ལྡན་ཅེས་བྱ་བའི་ཞིང་ན་བཞུགས།

ཞིང་འདིར་སྟོན་པ་ཁྱེའུ་སྣང་བ་དམ་པ་བྱོན་པའི་ཚེ་བཙས་གསུམ་ཞིང་འདིར་འཕར་ཏེ་སྐུ་གསུང་ཐུགས་ཀྱི་བསྟན་པས་འདུལ་བའི་དུས་ཀྱི་དབང་གིས་གནས་སོ་སོར་བཞུགས་ཤིང༌། སྐུའི་བསྟན་པའི་དུས་སུ་རྡོ་རྗེ་ནི་ཨོ་རྒྱན་གྱི་ཡུལ་རྒྱ་མཚོའི་གླིང་ན་བཞུགས་ཤིང་འོད་དང་སྒྲ་དང༌། དགེ་སློང་རྫུ་འཕྲུལ་༼ཨེ༨༧ན༽དང་ལྡན་པའི་སྤྲུལ་པ་གྲངས་མེད་པ་འབྱུང་བར་བྱེད། གསུང་གིས་བསྟན་པའི་དུས་སུ་རི་མ་ལ་ཡ་ལག་ན་རྡོ་རྗེའི་གནས་སུ་གནོད་སྦྱིན་གྱི་རྒྱལ་པོ་རྣམས་ཀྱིས་ཕྱག་བྱེད་དོ། །ཐུགས་ཀྱི་བསྟན་པའི་དུས་སུ་རྡོ་རྗེ་གདན་གྱི་སྟེང་གི་ནམ་མཁའ་ལ་གནས་སོ། །གླེགས་བམ་ནི་སྐུའི་བསྟན་པའི་དུས་སུ་རྡོ་རྗེ་གདན་གྱི་སྟེང་དུ་དཔག་ཚད་ལྔ་བརྒྱ་འཕགས་པའི་ནམ་མཁའ་ལ་ཌཱ་ཀི་མ་རྣམས་ཀྱིས་བཟུང་ནས་གནས་སོ། །གསུང་གི་བསྟན་པའི་དུས་སུ་སྐུ་གཟུགས་རྡོ་རྗེ་ཉིད་དང་ལྷན་ཅིག་ཏུ་གནས་སོ། །ཐུགས་ཀྱི་བསྟན་པའི་དུས་སུ་རབ་ཏུ་ཁྲོས་པ་དྲང་སྲོང་གི་ཕུག་པར་གནས་སོ། །སྐུ་གཟུགས་ནི་སྐུའི་བསྟན་པའི་དུས་སུ་འདི་ཉིད་ཀྱི་བྱིན་རླབས་ཀྱིས་སྐུ་དངོས་དང༌། སྤྲུལ་པ་དང༌། ཡང་སྤྲུལ་རྣམས་དང་ལྷན་ཅིག་ཏུ་གནས་ཤིང༌། དེ་དག་གིས་ཞལ་གྱི་དཀྱིལ་འཁོར་ལ་དངོས་སུ་སྤྱོད་པའོ། །གསུང་གི་བསྟན་པའི་དུས་སུ། གཅིག་ཏུ་མ་ངེས་པར་འཛམ་གླིང་ཀུན་ཏུ་འཁོར་བར་གནས་ཏེ། ལྷ་དང་མིའི་འདུ་བ་ཁྱད་པར་ཅན་རྣམས་ཀུན་གྱིས་མཆོད་པའི་གནས་སུ་འགྱུར་ཞིང༌། སྐབས་སུ་བསྟན་པ་ལ་གནོད་པ་བྱུང་བའི་ཚེ་སྐུ་ལས་འོད་འབྱུང༌། ཞལ་ནས་ཧཱུྃ་འབྱུང༌། སྤྱན་ནས་ཡེ་ཤེས་ཀྱི་མེ་འབྱུང་ངོ༌། །ཐུགས་ཀྱིས་འདུལ་བའི་བསྟན་པ་ལ། སུམ་ཅུ་རྩ་གསུམ་པའི་ལྷ་རྣམས་ཀྱི་གཞལ་མེད་ཁང་ལག་ན་རྡོ་རྗེའི་ཁང་བརྩེགས་ཀྱི་ཡང་ཐོག་ན་མཉམ་པའི་རང་བཞིན་དཔལ་ཆེན་པོ་ཞེས་བྱ་བས་ཕྱག་མཛད་ཅིང་ཆོ་འཕྲུལ་རྒྱ་མཚོའི་བདག་ཉིད་ཅན་དུ་བཞུགས་སོ། །དེའང་ཚེ་ལོ་དཔག་མེད་ནས་སྟོང་ཐུབ་པའི་དུས་ཕན་ཆད་ལ་སྐུས་འདུལ་བའི་བསྟན་པ་སྟེ།

ལོ་ལྔ་བརྒྱ་ལྔ་སྟོང་ཕྲག་གསུམ་ཡོད་དོ། །དེ་ནས་ཚེ་ལོ་བདུན་ཅུ་པའི་བར་དུ་གསུང་གིས་འདུལ་བའི་བསྟན་པ་སྟེ། ལོ་ལྔ་བརྒྱ་ལྔ་སྟོང་ཕྲག་གཅིག་གོ །དེ་ནས་ཚེ་ལོ་བཅུ་པའི་བར་དུ་ཐུགས་ཀྱིས་འདུལ་བའི་བསྟན་པ་སྟེ། ལོ་ལྔ་བརྒྱ་ལྔ་སྟོང་ཕྲག་གཅིག་གོ །ཚེ་ལོ་དེ་དག་ནི་བསྟན་པ་དེ་དག་གིས་འདུལ་བའི་ལོ་གྲངས་ཏེ་དུས་༼ཨེ༨༧བ༽སྤྱིའི་ཡུན་ཚད་མ་ཡིན་ནོ། །འདིར་ཚེ་ལོ་བཅུ་པ་འདས་ནས་བཙས་གསུམ་ལྷོ་ཕྱོགས་མཛེས་ལྡན་བཀོད་པ། བྱང་ཕྱོགས་ལངས་པ་སྐྱོབ། ནུབ་ཕྱོགས་གཙུག་ཕུད་དབྱངས་རྣམས་སུ་རིམ་པར་འཕར། དེ་དག་ཐམས་ཅད་ལའང་འབྱུང་བའི་དུས་བདུན། མི་འབྱུང་བའི་དུས་བདུན་ཏེ་བཅུ་བཞི་རེས་བསྟན་པ་དར་ནུབ་ཏུ་འགྱུར་རོ། །དེ་ལ་དུས་བདུན་ནི། སྙིང་པོ་ལྡན་དང་རྫོགས་ལྡན་དང༌། །རྫོགས་ལྡན་ཆེ་དང་ཉིས་ལྡན་དང༌། །སུམ་ལྡན་རྩོད་ལྡན་རྩོད་ལྡན་ཆེ། །ཞེས་སོ། །དེ་དག་གི་བར་བར་དུ་ནུབ་པ་ནི་མི་འབྱུང་བའི་དུས་ཏེ་མུན་པའི་བསྐལ་པར་གསུངས། ཞིང་དེ་དག་ཏུ་མཛད་པ་རྫོགས་ནས་རྡོ་རྗེ་འཆང་གིས་བཀོད་པའི་ཚངས་ཆེན་གྱིས་བསྐལ་པར་ཡོད་དོ་ཅོག་གདོད་མའི་སར་གྲོལ་ཏེ་སྣོད་བཅུད་སྟོངས་ནས་བཙས་གསུམ་པོའང་ཆོས་ཉིད་ཀྱི་ངང་དུ་རང་ཡལ་ཏེ་མི་སྣང་ངོ༌། །སླར་གདུལ་བྱ་དབྱིངས་ནས་སྣང་བ་དང་སྤྲུལ་པས་ཚངས་ཆེན་བཀོད་དེ་བཙས་གསུམ་པོའང་རང་ཤར་བ་སོགས་རྟག་པ་རྒྱུན་གྱི་འཁོར་ལོར་འགྲོ་བའི་དོན་མཛད་པ་ཉིད་དོ། །གཞན་ཡང་སྐུ་གསུམ་རེ་རེ་ཞིང་སྐུ་གསུང་ཐུགས་ལ་ཕྱི་ནང་གསུམ་རེ། དེ་རེ་རེ་ལ་བཞི་བཞིར་དབྱེ་བའི་མཛད་པ་སུམ་ཅུ་རྩ་དྲུག་རེ། བསྡམས་པས་མཛད་པ་བརྒྱ་རྩ་བརྒྱད་དུ་སྣང་བ་དང༌། ལོངས་སྐུ་རྣམ་པར་སྣང་མཛད་ཀྱི་ཕྱག་མཐིལ་པདྨའི་ཟེའུ་འབྲུར་ཞིང་ཁམས་ཚད་མེད་པ་རྣམས་ཉི་ཤུ་རྩ་ལྔ་རེའི་ཚུལ་དུ་བརྩེགས་མར་ཡོད་པའི་བཅུ་གསུམ་པ་ཐུགས་ཀའི་ཐད་དུ་མི་མཇེད་འཇིག་རྟེན་འདི་ཡོད་པས་རང་བཞིན་རྫོགས་པ་ཆེན་པོའི་བསྟན་པ་འབྱུང་བའི་བབས་སུ་གྱུར་པ་སོགས་ཆགས་གནས་འཇིག་སྟོང་གི་ཁྱད་པར་དུ་མ་དང༌།

འཇིག་རྟེན་ཆགས་པའི་རྗེས་སུ་རིན་པོ་ཆེ་པདྨའི་ལྗོན་ཤིང་ལ་ཆུ་རླུང་གི་ལྷ་མོ་སོགས་འཇིག་རྟེན་སྲིད་པའི་སེམས་ཅན་རྣམས་ཀྱི་ཡིད་ཞུགས་པ་ལས་པདྨ་གསུང་སྒྲ་ཕྱོགས་བཅུར་འཕྲོས་པས་བསྐུལ་ཏེ། སྔོན་གྱི་གཟུགས་མེད་ཡིན་རུང་རྣམ་ཤེས་གཟུང་བའི་ཆར་གནས་པའི་ས་བོན་བག་ལ་ཉལ་མངོན་གྱུར་དུ་སད་དེ་རྣམ་པར་ཤེས་པ་ཏིང་ངེ་འཛིན་གྱིས་སྤྲུལ་༼ཨེ༨༨ན༽པའི་ལུས་སུ་གྲུབ་ནས་ཡོད་མིན་མེད་མིན་སོགས་ཁམས་གསུམ་རིམ་པར་མཆེད་པས། ད་ལྟའང་དབྱིངས་ཀྱི་རིག་པ་ལུང་མ་བསྟན་གཡོས་པས་སེམས་ཅན་གློ་བུར་བའི་འཁྲུལ་པ་འབྱུང་བ་ཡོད་པ་སོགས་ཐུན་མོང་མ་ཡིན་པའི་བཤད་ཚུལ་རྒྱ་ཆེ་བ་རྣམས་ནི་ཀུན་མཁྱེན་ཆོས་རྗེའི་གསུང་རབ་ལས་རྟོགས་པར་བྱ་བ་ཁོ་ནའོ། །

བཞི་པ་ཞར་བྱུང་འཕྲོས་སྲོལ་གཞན་གྱི་གླེང་བསླང་བ་ནི། མདོ་དང་སྒྱུ་འཕྲུལ་ལ་སོགས་བཤད་སྲོལ་ནི། །མཐའ་ཡས་ཕྱིར་ན་སོ་སོའི་གཞུང་དུ་རྟོགས། ། འདིར་སྐུ་དང་ཞིང་ཁམས་ཀྱི་རྣམ་གཞག་མན་ངག་རྫོགས་པ་ཆེན་པོ་ཨ་ཏི་ཡོ་གའི་རྒྱུད་ཀྱི་རྩ་བ་སྒྲ་ཐལ་འགྱུར། ཨ་ཏི་བཀོད་པ་ཆེན་པོ། དཔག་བསམ་ལྗོན་ཤིང་རྒྱས་པའི་རྒྱུད་ཆེན་པོ་སོགས་ཀྱི་དགོངས་དོན་ཞང་མཁས་པ་ཉི་འབུམ་དང་ཀུན་བཟང་དྲི་མེད་འོད་ཟེར་གྱིས་ཞིབ་མོར་བཀྲལ་བའི་རྗེས་སུ་སྔ་འགྱུར་གྱི་མཁས་པ་ཕྱི་མ་ཐམས་ཅད་འབྲངས་ཏེ་བཤད་པ་ལྟར་སྨྲས་པ་ཡིན་གྱི། གཞན་དུ་མདོའི་ལུང་ཆེན་པོ་རྣམས་དང་རྡོ་རྗེ་སེམས་དཔའ་སྒྱུ་འཕྲུལ་དྲྭ་བ། འཇིག་རྟེན་ལས་འདས་པའི་སྒྲུབ་སྡེ་ལྔ་ལ་སོགས་པའི་བཤད་སྲོལ་འཛིན་པའི་མཁས་པ་ཇི་སྙེད་ཅིག་བྱོན་པ་ཐམས་ཅད་ཀྱི་བཞེད་ཚུལ་ཅུང་ཟད་མི་འདྲ་བ་མཐའ་ཡས་པའི་ཕྱིར་ན་ཕྱོགས་གཅིག་ཏུ་བསྡུ་མི་ནུས་པས་ཤེས་པར་འདོད་ན་སོ་སོའི་གཞུང་འགྲེལ་རྣམས་ལས་རྟོགས་པར་བྱའོ། །འོད་གསལ་རྡོ་རྗེ་རྩེ་མོའི་ལུགས་ཀྱི་སྐུ་དང་ཞིང་ཁམས་ཁྱད་པར་དུ་དབྱེ་བ་སྐབས་བཞི་པའི་འགྲེལ་པའོ། ། ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་འདུལ་བྱེད་སྟོན་པ་བྱོན་ཚུལ་རིམ་པར་ཕྱེ་བ་སྟེ་གནས་གཉིས་པའི་འགྲེལ་པ་གྲུབ་བོ།། །།